Uppenbarelser





Bokutgåva


I urval och översättning av Alf Härdelin, med kommentar av Stephan Borgehammar och med inledning av Birgitta Trotzig. Svenska klassiker utgivna av Svenska Akademien i samverkan med bokförlaget Atlantis (Stockholm: Atlantis 2004).





Epub-version


Svenska Akademien – Litteraturbanken.se.

Får inte spridas eller förändras. Får inte utnyttjas kommersiellt.





Skapad 2020-12-04.





Läs mer


Här kan du läsa verket på Litteraturbanken. Mer om och av Heliga Birgitta och Alf Härdelin och Alf Härdelin kan du läsa här och här och här.





Litteraturbanken.se – The Swedish Literature Bank





Byggnaden


	 	av Birgitta Trotzig

	 	 	Byggnaden ligger där på marken, tung, ren, klar. En hemlighet 	– än blågröngrå av sjövattnets skuggor, än askgrå som den hårda fastan.

	Klippa, sten, kristall ?

	Men fysisk sten är formad av naturens eget liv, den är avtryck 	av naturens egna rörelser, lagar. Med det väldiga stenväsendet 	där på jordkanten vid den djupa osäkra sjön förhåller det sig på 	ett annat sätt. Den klara evighetens stentecken är motsatsvärlden till den djupa sjöns oberäkneligt skimrande rörelsevärld, 	till tidens vandringar, kroppars födelse och upplösning. Stenvarelsens obevekliga sublima varande är ett skört segt människoredskaps, en outtröttligt jordisk lidelsefull trettonhundratalsmänniskas idé/utopi/vision i stenkroppen gestaltad.

	Hur ?

	Birgitta fick aldrig i sin livstid se sin vision ta gestalt annat än 	i de inre synernas värld, i den inre världens drömlika sällsamhet.

	Men sedan? Vem högg stenen, vem höll i mursleven?

	I den fysiska världen blev förverkligandet århundradenas verk. 	Olika generationer och människor, skikt på skikt av stenarbetarbomärken på murarna. Sten för sten, valv för valv, altare för 	altare växte Blåkyrkan, Mariakyrkan, fram – idén/visionen förblev, dominerade, skapade, bemästrade människorna, arbetskollektiven, stenen, murbruket, bjälkarna. Generationer av byggmästare och murare följde den, präglades av den så starkt och 	tydligt som om den verkligen varit ett levande, viljestarkt, särskilt och säreget väsen. Ur stenarbetarmyllrets dagliga möda 	steg den enhetliga gestaltningens väsen fram, bönen i sten. 	Föddes cistercienser-varandets sträva renhetstyngd, sublimt 	 	anonym och på samma gång bild och avtryck av en särskild 	individs särskilda råmaterial.

	 	 	 	Och hon som visionen och uppenbarelserna steg fram ur, Birgitta Birgersdotter, hörde till den art av stora mystiker, som 	medeltidens grymma livsvillkor då och då skulle kalla fram, 	färglysande i det obarmhärtiga mörkret. Präglade av verklighetskänsla, inte av senare epokers vita verklighetsflykt, instrument som spände över det mänskligas hela register. Hildegard 	av Bingen på 1100-talet såg in i naturens alla mysterier, växter, 	djur, musik, gav politiska råd åt furstar och påvar – Birgitta av 	Sverige öppnade sig utan rädsla för samma slags vidsträckta 	öde. Med fullkomlig oräddhet, den öppnaste nyfikenhet på 	allt, medkänsla för allt. Som barn? – kanske människor som 	helt enkelt är och förblir vad det verkliga barnet är. När jag 	läser Birgittas Uppenbarelser eller ser in i Hildegards i verklig 	mening surrealistiska bildvärld (illustrationerna till Sci Vias) 	tänker jag ofta att detta är den barnvärld vi har förlorat, underbar, vild, skön. Hildegard och Birgitta, dessa stora gestalter, 	varken vuxna eller barn, en ny sorts verklighet, paradisiskt förvandlad.

	 	 	 	Vad vill då denna själs kropp uttrycka? – vad är det som 	byggnaden/idén, det väldiga tecknet, vill förmedla?

	 	Somliga ser världen som kristall – fulländad, fullbordad. Som 	syn, vision, kan det vara verklighetsintuition. Som utopi – kan 	det bli kristallpalatset.

	För andra är världen primärt kaos. (Men inne i kaos finns ändå alltid möjligheten av ordningens begynnelse.) Ser den som 	tillblivelse, den apokalyptiska Tillblivelsens början. Och liksom hela den historiska samtid av kaos som 1300-talsmänniskan Birgitta tillhörde (hundraårskriget, digerdöden, social 	nöd utan gräns, religionens förfall och kyrkans korruption, 	påvar och motpåvar) – bar hon bägge upplevelsesidorna i sig. 	Det ena jaget : den hårda kristallen, stenjaget, det klara cisterciensiska. Det andra: det nattliga födandet, djurdrömmarna, 	avgrunderna. Det är den döde riddarens värld – den praktfulle 	riddaren som när hans rustning öppnas visar ett dött kött, 	myllrande maskar, ett skrumpnat ansikte, käke och läppar bortfallna, en dürersk dödsvärld. Den förstörda byggnaden, den 	förstörda kroppen, kyrkans babyloniska fångenskap. Världen 	som blivit det förödda templet, den skändade brudkammaren.

	 	Motmedlet mot detta: utopin, den renade livsformen. Att 	skapa bilden av den nya människan. Det himmelska Jerusalem, 	den nya byggnaden.

	 	Denna arkitektur ville återge det innersta i tillvaron, den förlossade och verkliga tillvarons innersta struktur i dess nakenhet, i dess väsentliga kärna. En sorts själens funktionalism. 	Medlet var enkelhet, avklädnad, lydnad – klosterregelns fattigdom, ödmjukhet, lydnad. Byggnadens lydnad – vara till efter 	tillvarons helade och återställda lagar, efter en ödmjukhetens 	utopi om harmoni, riktighet. Birgittas ord: »Så att ingenting 	synes där som inte doftar av ödmjukhet.« Lydnad – att leva så 	tätt som möjligt intill strukturens hårdhet, följa tillvaron som 	den verkligen är. Begreppet fattigdom upplevt som både moralisk och estetisk livsprincip, utan åtskillnad dememellan.

	 	 	 	Rösten säger till den lyssnande:

	»Jag är alla tings Skapare och av ingen skapad.«

	Denne skapare älskar sin skapade värld, och i den mest av allt 	människan. Också den varelse som har gjort honom mest sorg. 	»Bland alla varelser finns det ingen som till den grad uppväcker min vrede som människan: alla andra följa mina bud.«

	Och avståndet mellan människovärlden som den nu är, som 	den har blivit, och en återställd botad värld – är en avgrund 	som kräver drastiska åtgärder för att överbryggas. En död. 	Frälsarordens, Birgittas ordens klosterregel, är en del av denna 	återförenande död. Tänkt som ett helt kontemplativt kloster, 	med det monotonas svåra stränghet.

	Men utan fanatism, allt inriktat på det möjliga mänskliga. 	Till exempel – »ta hänsyn till sin kropp som till ett svagt arbetsdjur«.

	(Och också till det mänskligas skapande möjligheter – Vadstena blev under senmedeltiden ett lärdomscentrum, nunnorna 	också specialister på bildbroderier.)

	 	 	 	Angående det gudomliga, två visioner, två aspekter:

	Det bortom-mänskliga, bortom-fysiska – mot det fysiska, 	mänskliga, i och genom det jordiska uppenbarade;

	dvs. det gamla problemet, striden mellan det transcendenta 	och det immanenta

	(som alltför ofta förvandlas till den fanatiska striden mellan 	det rena och det orena).

	 	 	Ett är Sinairöstens »mitt ansikte kan du inte se, ty ingen 	människa kan se mig och leva.«

	Ett annat – det är just detta ansikte. »Och de skola se hans 	ansikte, och hans namn skall vara på deras pannor.«

	 	Det ena vetter åt öknen och tystnaden – den väsentliga avgrunden, det avklädda transcendentas rena rymd.

	Det andra är ordet som blir kött, inkarnationens gestalt, 	nerstigandet i det dödliga föränderliga mänskliga.

	 	 	Olika epoker, kulturer, olika psyken också, lever sig in i den 	ena eller andra visionen starkare. Än transcendensens syn av 	en Gud, som är »outtalbar, oförklarbar, osynlig, onåbar, evigt 	varande, ständigt densamme« – än är dominanten inlevelsen i 	Människosonen, den inkarnerades jordiska historia och fysiska 	lidande. Alla kristna mystiker, så även Birgitta, spänner över 	bägge. Det »cisterciensiska«, som präglade hennes bakgrund 	och värld (cistercienserklostren var Sveriges första lärdomscentra), ville det absoluta, det rena, det gudomliga naket. Både 	den villkorslösa strängheten och Bernhard av Clairvaux’ brinnande brudmystik. Kroppen och själen en varelse, en byggnad.

	 	 	Byggnaden och sjön, den oroliga, samtalar.





Ur 	 Uppenbarelsernas första bok





Kapitel 1


	 	 Rövaren och den rätte Herren


	 	 	 »Jag är himmelens och jordens skapare, en enda i gudomen 	 tillsammans med Fadern och den helige Ande, jag som talade 	 till profeterna och patriarkerna och som de väntade på. För 	 deras längtans skull och enligt mitt löfte förenade jag mig, utan 	 synd och begärelse, med en mänsklig kropp, då jag gick in i det 	 jungfruliga skötet, liksom den strålande solen genom den 	 renaste ädelsten. Liksom solen inte skadar glaset då den tränger igenom det, så fördärvades inte heller jungfruns jungfrulighet då jag blev människa. Jag blev nämligen människa utan att 	 lägga av det gudomliga, och jag blev inte mindre i gudomen 	 tillsammans med Fadern och den helige Ande som styr allt och 	 uppfyller allt, fastän jag med den mänskliga naturen var i jungfruns sköte. Ty liksom skenet aldrig kan skiljas från elden, så 	 kan min gudom aldrig någonsin, inte ens i döden, skiljas från 	 den mänskliga naturen.

	 Så ville jag att denna kropp, som var ren från all synd, för 	 allas synders skull skulle såras ifrån fotbladet ända till hjässan 	 och spikas fast vid korset. Dagligen offras den nu på altaret, för 	 att människan desto mera skulle älska mig och desto oftare 	 tänka på mina välgärningar. Men nu är jag helt bortglömd, försummad och föraktad och lik en kung som fördrivits från sitt 	 eget rike; i hans ställe väljer och hyllar man den värste rövare.

	 Jag ville att mitt herravälde skulle vara upprättat i människan. Jag borde med rätta vara kung och herre över henne, ty 	 jag har gjort henne och återlöst henne. Men nu har hon brutit 	 och skändat den tro som hon lovade mig i dopet, hon har 	 kränkt och föraktat mina lagar som jag förelade henne. Hon älskar sin egen vilja och avskyr att lyssna till mig. Dessutom håller 	 hon den värste rövaren, djävulen, högre än mig och honom har 	 	 hon givit sin tro. Denne är verkligen en rövare, ty människans 	 själ som jag har återlöst med mitt eget blod, den rövar han till 	 sig genom att locka henne till det onda och ge henne falska löften. Han rövar, inte därför att han skulle vara starkare än jag, 	 ty jag har en sådan makt att jag kan göra allt med mitt ord, jag 	 är så rättvis att jag inte skulle kunna göra det allra minsta mot 	 rättvisan, även om alla heliga bad om det. Men eftersom människan, som fått fri vilja, ger djävulen sitt samtycke genom att 	 med vett och vilja förakta mina bud, är det inte mer än rätt att 	 människan får erfara hans tyranni. Ty denne djävul, som skapades av mig god men föll genom sin onda vilja, är liksom min 	 tjänare för att straffa de onda. Men fast jag nu är så föraktad, är 	 jag dock så barmhärtig att alla som ber om min barmhärtighet 	 och som ödmjukar sig vill jag förlåta vad de brutit. Dem skall 	 jag befria från den onde rövaren. De som framhärdar i sitt förakt för mig, dem skall jag hemsöka med min rättvisa, så att de 	 som hör mina ord skall bäva och de som erfar dem skall säga: 	 ›Ve, att vi någonsin blivit födda och blivit till, ve oss, att vi 	 någonsin retat den majestätiske Herren till vrede.‹

	 Men du, min dotter, som jag har utvalt åt mig och med vilken jag talar genom min Ande, älska du mig av allt hjärta, inte 	 som man älskar en son eller en dotter eller sina föräldrar, utan 	 mer än någonting i världen. Ty jag som skapade dig, skonade 	 inte någon del av min kropp från lidande för din skull. Och 	 fortfarande älskar jag din själ med en så stark kärlek, att jag, om 	 det vore möjligt, än en gång hellre skulle låta mig spikas fast 	 vid korset för dess skull än avstå från den.

	 Efterlikna därför min ödmjukhet, ty jag, härlighetens och 	 änglarnas Konung, blev klädd i enkla bindor, naken fick jag stå 	 bunden vid en pelare, med mina öron fick jag höra alla dessa 	 smädelser och förlöjliganden. Sätt min vilja framför din egen 	 vilja, ty min moder, din härskarinna, ville ända ifrån början och 	 intill slutet aldrig något annat än vad jag ville. Om du gör så,





	 då skall ditt hjärta vara ett med mitt hjärta och upptändas av 	 min kärlek, på samma sätt som ett torrt föremål lätt antänds av 	 eld. Din själ skall uppfyllas av mig och jag skall vara i dig, så att 	 allt i denna tiden blir bittert för dig och allt köttsligt begär som 	 ett gift. Du skall vila i min gudoms armar, där inget köttsligt 	 begär finns utan endast Andens glädje och fröjd. Den själ som 	 till det inre och det yttre är präglad av den glädjen, tänker inte 	 på och åtrår ingen annan glädje än den hon redan har.

	 Älska därför mig allena och allt vad du vill ha skall vara ditt i 	 överflöd. Är det inte skrivet att änkans olja inte sinade, förrän 	 Herren enligt profetens ord lät regn falla över jorden? Jag är den 	 sanne profeten. Om du sätter tro till mina ord och uppfyller dem, 	 skall du aldrig i evighet sakna oljan och glädjen och jublet.«





Kapitel 2


	 	 »Till min brud har jag utvalt dig«


	 	 	 »Jag är skaparen av himmelen och jorden, av havet och av allt 	 som är i dem. Jag är ett med Fadern och den Helige Ande, inte 	 såsom de gudar av sten eller guld som man förr talade om, inte 	 heller är vi flera gudar, såsom man då menade, utan en enda 	 Gud, Fader och Son och Helig Ande, tre till personerna, en 	 enda till väsendet, som skapar allt men inte är skapad av någon, 	 oföränderlig och allsmäktig, som förblir utan begynnelse och 	 utan ände. Jag är den som föddes av Jungfrun, inte genom att 	 lägga av den gudomliga naturen utan genom att förena den 	 med den mänskliga, för att i en enda person vara Guds sanne 	 son och Jungfruns son. Jag är den som hängde på korset, som 	 dog och blev begraven, under det att gudomen förblev oskadd. 	 Ty fastän jag dog till den mänskliga och köttsliga natur som jag 	 som den ende Sonen antog, så levde jag likväl i den gudomliga 	 natur, i vilken jag var en enda Gud tillsammans med Fadern 	 	 och den Helige Ande. Jag är densamme som uppstod från de 	 döda och uppsteg till himmelen, som nu tillsammans med min 	 Ande samtalar med dig. Jag har utvalt dig och tagit dig till min 	 brud, för att visa dig mina hemligheter, ty så är mitt behag.

	 På visst sätt blev du verkligen gjord till min redan då du vid 	 din makes död lade din vilja i mina händer, då du vid hans 	 begravning tänkte på och frågade dig hur du för min skull kunde bli fattig och ville lämna allt för min skull. Och så blev du 	 verkligen gjord till min. För en så stor kärleks skull är det tillbörligt att jag sörjer för dig. Därför upptar jag dig till min brud 	 och till att ha min lust i dig, såsom det anstår att Gud har med 	 en ren själ.

	 Till en brud hör att vara beredd när brudgummen vill hålla 	 bröllop, så att hon på tillbörligt sätt är prydd och ren. Då blir 	 du verkligen renad, om du alltid tänker på dina synder, hur jag 	 i dopet renade dig från Adams synd, hur jag, varje gång du syndade, skyndade till din hjälp och bar dig. En brud borde också 	 ha sin brudgums tecken i sitt hjärta, det vill säga: noga betänka 	 de underbara gärningar som jag gjorde för dig, hur ädelt jag 	 skapade dig genom att ge dig kropp och själ, hur ädla gåvor jag 	 skänkte dig då jag gav dig hälsa och timlig egendom, hur ljuvligt jag förde dig tillbaka då jag dog för dig och återgav dig 	 arvet, om du vill ha det.

	 En brud bör även göra sin brudgums vilja. Vilken är min vilja, om inte att du vill älska mig över allting, inte vilja någonting 	 annat än mig? Jag skapade allt för människans skull och lade 	 allt under henne, men hon älskade allt utom mig och hatade 	 ingenting utom mig. Jag köpte tillbaka åt henne hennes arv 	 som hon hade förlorat, men hon blev mig så främmande och 	 bortvänd i sitt förnuft att hon hellre ville ha den förgängliga 	 ära som inget annat är än havsskum, som ena ögonblicket reser 	 sig upp som ett berg och i nästa blir som ett intet, än ha den 	 eviga ära i vilken det evigt goda finns.





	 Men du, min brud, om du inte åstundar något annat än mig, 	 om du tar avstånd från allt för min skull, så skall jag ge dig inte 	 endast söner och föräldrar utan även ära och rikedomar, jag 	 skall ge dig den dyrbaraste och underbaraste skatt. Inte guld 	 eller silver, utan mig själv skall jag ge dig till brudgum och lön, 	 jag som är härlighetens Konung. Men om du skäms över att 	 vara fattig och föraktad, så betänk att din Gud har gått före 	 dig, ty mig övergav tjänare och vänner på jorden, eftersom jag 	 inte sökte jordiska utan himmelska vänner. Om du fruktar och 	 bävar för den tunga mödan och svagheten, så tänk på hur tungt 	 det är att brinna i elden. Vad skulle du inte förtjäna, om du 	 hade förolämpat en jordisk herre som du har gjort med mig? 	 Ty fast jag älskar dig av allt mitt hjärta, så handlar jag ändå inte 	 på en enda punkt emot rättvisan, utan såsom du har syndat i 	 alla dina lemmar, så måste du göra bot med dem alla. Dock: på 	 grund av din goda vilja och din föresats att bättra dig förvandlar jag rättvisan till barmhärtighet genom att för en liten bättrings skull efterskänka tunga straff. Omfamna alltså gärna den 	 lilla möda det kostar, för att du renad måtte fort nå fram till 	 den stora lönen. Det är tillbörligt att bruden tar på sig de tröttande mödorna tillsammans med brudgummen, för att med 	 desto större tillförsikt få dela vilan tillsammans med honom.«





Kapitel 3


	 	 Magister Mathias’ exempel


	 	 	 »Jag är den Gud och Herre som du dyrkar. Jag är den som med 	 min makt uppehåller himmel och jord, ty av några andra ting 	 eller pelare uppehålls de inte. Jag är den som dagligen såsom 	 sann Gud och sann människa offras på altaret under brödets 	 gestalt. Jag är densamme, den som har utvalt dig. Hedra min 	 Fader! Älska mig! Lyd min Ande! Överlämna dig åt min moder , såsom åt din härskarinna! Hedra alla mina heliga! Håll dig 	 till den rätta tro som han skall lära dig, han som i sig erfor en 	 kamp mellan de två andarna, lögnens och sanningens, men 	 segrade genom min hjälp. Bevara den sanna ödmjukheten! Vad 	 är den sanna ödmjukheten, annat än att lova Gud för de goda 	 gåvor han givit ?«





Kapitel 5


	 	 Den förödda borgen


	 	 	 »Jag, härlighetens Konung och änglarnas Herre, är alltings 	 Skapare. Jag byggde en förnämlig borg åt mig och i den samlade jag mina utvalda. Mina fiender underminerade dess grund 	 och de blev mina vänner så övermäktiga att märgen trängde ut 	 ur mina vänners fötter som de bundit fast i trästocken. Deras 	 mun krossades med stenar och de plågades av hunger och törst. 	 Till råga på allt förföljer man även deras herre. Nu ropar mina 	 vänner och suckar efter hjälp, rättvisan ropar på hämnd, men 	 barmhärtigheten talar för att man skall skona dem.«

	 Då sade samme Gud till den himmelska härskara som stod 	 där: »Vad menar ni att jag skall göra med dem som har intagit 	 min borg?« Med en röst svarade de alla: »I dig är all rättvisa 	 och i dig ser vi allt. Du är till utan början och utan ände, du 	 Guds Son. Åt dig är given all dom, du är deras domare.« Och 	 han sade: »Fastän ni vet och ser allt i mig, så säg, för denna 	 bruds skull som står här, vad som är er rättvisa dom!« Och de 	 sade: »Detta är rättvisan: att de som har undergrävt muren 	 skall straffas som tjuvar och de som framhärdar i ondska skall 	 straffas som inkräktare och de som är fångar skall befrias och 	 de som hungrar skall få äta sig mätta.«

	 Då sade Guds Moder Maria, som dittills hade tigit : »Min 	 Herre och älskade son. Du, som är sann Gud och sann människa, var i mitt sköte. Du var mig nådig och helgade mig, som 	 var ett jordiskt kärl. Jag bönfaller dig: Visa dem än en gång 	 förbarmande!« Då svarade Herren sin moder: »Välsignat vare 	 din muns ord! Likt den ljuvaste doft steg det upp till gudomen. 	 Du är änglarnas och alla heligas härlighet och drottning, ty av 	 dig får gudomen tröst och alla heliga glädje. Och eftersom din 	 vilja alltifrån din tidigaste ungdom var som min, därför skall 	 jag än en gång göra som du vill.« Men till härskaran sade han: 	 »Eftersom ni kämpat tappert vill jag än en gång göra er till viljes. Se, för era böners skull skall jag åter bygga upp min mur. 	 Jag skall rädda och hela dem som förtryckts med våld och jag 	 skall hundrafalt hedra dem för den smälek de fått utstå. Men 	 om de ber om barmhärtighet för våldsverkaren skall jag ge fred 	 och barmhärtighet. De däremot som visar förakt skall få känna 	 av min rättvisa.«

	 Därefter sade han till bruden: »Min brud, jag har utvalt dig 	 och fört dig in i min ande. Du hör mina och mina heligas ord. 	 Fast de heliga ser allt i mig har de talat, nämligen för din skull 	 för att du skulle förstå, ty du som ännu befinner dig i köttet 	 kan inte se i mig som de kan som är andar. Nu vill jag visa även 	 dig vad detta betyder. Borgen, som jag förut talade om, är den 	 heliga kyrkan som jag byggde upp av mitt och mina heligas 	 blod och som jag fogade samman med min kärleks murbruk. I 	 den lät jag mina utvalda och vänner bo. Dess grund är tron, 	 den som tror att jag är den rättvise och barmhärtige domaren. 	 Men nu är grunden underminerad, ty alla tror och förkunnar 	 att jag är barmhärtig, men nästan ingen predikar och tror att 	 jag är den som dömer med rättvisa. De anser mig vara en ondskefull domare, ty ondskefull vore den domare som av barmhärtighet lät de ondskefulla gå sin väg ostraffade, så att de ondskefulla ännu mera kunde förtrycka de rättfärdiga. Men jag är 	 den rättvise och barmhärtige domaren, ty jag lämnar inte den 	 minsta synd ostraffad och det minsta goda utan lön.

	 	 Genom att underminera denna mur trädde de in i den heliga 	 kyrkan, dessa som syndar utan att frukta, som förnekar att jag 	 är rättvis och plågar mina vänner lika svårt som dem som sitter 	 i stocken. Dessa mina vänner får ingen glädje eller tröst, utan 	 man tillfogar dem skymf och smärta, som om de vore besatta 	 av demoner. Om de talar sanningen om mig, säger man emot 	 dem och kallar dem för lögnare. De har en våldsam törst efter 	 att höra och tala det rätta, men ingen finns som lyssnar till 	 dem, eller talar det rätta till dem. Mig, Gud och Skapare, hädar 	 man. De säger nämligen: ›Vi vet inte om Gud finns. Och om 	 han finns, bryr vi oss inte om det.‹ Mitt baner kastar man omkull och trampar man under fötterna och säger: ›Varför led 	 han? Vilken nytta har vi av det? Om han ville låta oss ha vår 	 vilja för oss själva, vore det nog för oss. Må han ha sitt rike och 	 sin himmel!‹ Även jag vill gå in till dem, men de säger: ›Hellre 	 dör vi än lämnar ifrån oss vår vilja.‹

	 Se, min brud, sådana är de! Jag gjorde dem och med ett enda 	 ord kan jag utplåna dem. Hur förhäver de sig inte mot mig! 	 Men för de böners skull som min moder och alla mina heliga 	 bär fram är jag så barmhärtig och tålmodig, att jag vill sända 	 dem mina ord, de som gått ut ur min mun, och erbjuda dem 	 min barmhärtighet. Om de vill ta emot dem skall jag skona 	 dem, om inte skall de få känna på min rättvisa. Som tjuvar skall 	 de offentligt inför änglar och människor få skämmas och de 	 skall förkastas av alla. [...] Mina vänner däremot skall räddas 	 och få tröst av de ord som går ut ur min mun. De skall få se 	 min rättvisa tillsammans med barmhärtigheten. Jag skall kläda 	 dem i min kärleks vapen, och jag skall göra dem så starka, att 	 trons motståndare skall falla baklänges i smutsen och skämmas 	 för evigt, då de ser min rättvisa, eftersom de missbrukade mitt 	 tålamod.«





Kapitel 7


	 	 Barmhärtighet och rättvisa


	 	 	 »Jag är Maria, som födde den sanne Guden och den sanna 	 människan, Guds Son. Jag är änglarnas drottning. Min Son 	 älskar dig av allt hjärta. Må du därför älska honom! Du bör 	 vara klädd i anständiga kläder. Vilka och hurudana de bör vara 	 skall jag visa dig. Liksom du förr hade linne och dessutom 	 klänning, skor, kappa och ett smycke på bröstet, så bör du nu 	 andligen ha alla dessa. Linnet är ångern, ty liksom linnet är 	 närmast kroppen, så är ångern och bekännelsen det första steget på omvändelsens väg till Gud. Genom dem renas den själ 	 som hade sin glädje i synden och tyglas den smutsiga kroppen. 	 De två skorna är de två strävandena, nämligen viljan att gottgöra det man förbrutit och viljan att göra det goda och avstå 	 från det onda. Din klänning är hoppet till Gud, ty liksom klänningen har två ärmar, så bör det i hoppet finnas rättvisa och 	 barmhärtighet, så att du hoppas på Guds barmhärtighet på ett 	 sådant sätt att du inte glömmer hans rättvisa. Och ha en sådan 	 tanke om hans rättvisa och dom att du inte glömmer barmhärtigheten, ty han visar ingen rättvisa utan barmhärtighet och 	 ingen barmhärtighet utan rättvisa.

	 Kappan är tron, ty liksom kappan täcker allt och allt omsveps 	 av den, så kan människan genom tron omsluta och nå allt. 	 Denna kappa bör vara besatt med tecken på din brudgums kärlek, på hur han skapade dig, återlöste dig, gav dig att äta och 	 förde dig in i sin Ande och gav dig andliga ögon. Smycket är 	 betraktandet av hans lidande. Detta må alltid vara fäst på ditt 	 bröst : hur han hånades och gisslades, hur han levande hängde 	 på korset, blodig och med alla senor genomborrade, hur hela 	 kroppen darrade av den svåra smärtan i dödslidandet och hur 	 han anbefallde sin ande i Faderns händer. Må detta smycke alltid





vara i ditt bröst. Må du på huvudet alltid ha en krona, nämligen den kyska hängivenheten, så att du hellre vill utstå gisselslag än att än en gång orena dig. Må du alltså vara försynt 	 och blygsam. Tänk inte och åstunda inte något annat än Gud, 	 din Skapare, ty då du har honom, har du allt. Iförd de prydnaderna skall du invänta din brudgum.«





Kapitel 8


	 	 Hur Himmelens drottning bör prisas


	 	 	 »Jag är himmelens drottning. Du är full av oro över hur du bör 	 prisa mig. Må du vara helt viss om, att varje lovsång till min 	 son är en lovsång till mig. Och den som vanhedrar honom vanhedrar mig, ty jag älskade honom så brinnande, och han mig, 	 att vi var som ett hjärta. Och mig, som var ett jordiskt kärl, 	 visade han en så väldig ära att han upphöjde mig över alla änglar. Du bör alltså lovsjunga mig så:

	 ›Välsignad vare du, Gud, alltings Skapare, du som ville stiga 	 ner i Jungfru Marias sköte. Välsignad vare du, Gud, som utan 	 att betunga henne ville vara tillsammans med Jungfru Maria 	 och hämta en obefläckad kropp utan synd från henne. Välsignad vare du, Gud, som till glädje för hennes själ och för alla 	 hennes lemmar kom till Jungfrun och till glädje för alla hennes 	 lemmar utan synd trädde fram ur henne. Välsignad vare du, 	 Gud, som efter din himmelsfärd gladde Jungfrun Maria, din 	 moder, med ständig tröst och besökte henne för att trösta henne med dig själv. Välsignad vare du, Gud, som tagit upp Jungfru Marias, din moders, kropp och själ till himmelen och 	 hedrat henne genom att ställa henne över alla änglar, invid din 	 gudom. Förbarma dig över mig för hennes böners skull!‹«





Kapitel 11


	 	 Kroppens alla lemmar


	 	 	 Guds Son talade till Bruden och sade: »Jag är himmelens och 	 jordens Skapare, och min sanna kropp är det som konsekreras 	 på altaret. Älska mig av allt hjärta, ty jag älskade dig och överlämnade mig av fri vilja i mina fienders händer, och mina vänner och min moder stannade kvar hos mig under bitter pina 	 och gråt. Då jag såg lansen, spikarna, gisslet och de andra 	 pinoredskapen ligga där redo, gick jag ändå med glädje mot 	 lidandet. Då mitt huvud på alla sidor var blodigt av kronan och 	 blod rann ner överallt, så hade jag, även om mina ovänner 	 skulle ha förgripit sig på mitt hjärta, hellre låtit det styckas och 	 såras än jag hade velat mista dig.

	 Du är därför verkligen otacksam, om du inte för en sådan 	 kärleks skull älskar mig. Om mitt huvud genomstungits och 	 böjts ned på korset för din skull, bör ditt huvud böjas till 	 ödmjukhet. Och eftersom mina ögon blev blodsprängda och 	 fyllda av tårar, bör dina ögon avhålla sig från det som är behagligt att skåda. Och eftersom mina öron fylldes av blod och hörde ord som förlöjligade mig, bör du vända dina öron bort från 	 gyckel och opassande tal. Eftersom min mun fick en bitter 	 dryck och inte en god dryck, bör din mun avhålla sig från att 	 tala ont och öppnas för det goda. Och eftersom mina händer 	 hölls utsträckta med spikar, bör dina gärningar, som betecknas 	 av armarna, vara uträckta mot de fattiga och mot sådant som 	 mina bud befaller. Må dina fötter, dvs. din hängivna kärlek, 	 med vilka du går vägen fram mot mig, vara korsfästa och så 	 hindrade från att gå njutningarnas väg, så att, liksom jag led i 	 alla lemmar, alla dina lemmar är beredda att tjäna mig. Ty jag 	 begär en större tjänst av dig än av andra, eftersom jag har givit 	 dig en större nåd.«





Kapitel 14


	 	 Tre slags människor


	 	 	 Det finns tre slags människor som tjänar mig i denna världen: 	 Först de som menar att jag är Gud och den som är mäktigare 	 än någon annan, när det gäller att ge. Dessa tjänar mig med 	 den avsikten att de skall få timliga ting och timlig ära, men 	 himmelska ting är för dem ingenting och dem försakar de gladeligen för att få sådant som hör den innevarande tiden till. 	 Enligt sin egen önskan får de i allt del av världslig framgång. 	 Så går de miste om det eviga, men jag skall vedergälla dem 	 med timliga förmåner för allt det goda som de har gjort mot 	 mig, intill det sista öret och det sista ögonblicket. De andra är 	 de som tror att jag är en allsmäktig Gud och en sträng domare, 	 och dessa tjänar mig av fruktan för straff men inte av kärlek till 	 den himmelska härligheten. Om de inte fruktade mig, skulle 	 de inte tjäna mig. De tredje är de som tror att jag är alltings 	 skapare och den sanne Guden, som tror att jag är rättfärdig 	 och barmhärtig, och dessa tjänar mig, inte av fruktan för något 	 straff utan med gudomlig kärlek. De skulle hellre vilja bära 	 varje straff, om det vore möjligt, än en enda gång framkalla 	 min vrede. Dessa förtjänar verkligen att bli hörda i sina böner, 	 ty deras vilja står i överensstämmelse med min vilja.





Kapitel 20


	 	 Bröllopsgåvorna


	 	 	 Modern sågs säga till Sonen: »Du är härlighetens Konung, 	 min son, du är herren över alla herrar, du har skapat himmelen 	 och jorden och allt som är i dem. Må alltså all din åstundan 	 ske, må all din vilja ske!« Sonen svarade: »Ett gammalt ordspråk säger att vad en ung man lär i sin ungdom, det bevarar 	 han i sin ålderdom. Så, min moder, lärde du dig alltifrån ungdomen att följa min vilja och att för min skull avstå från din 	 egen vilja. Därför gjorde du väl i att säga: ›Ske din vilja!‹ Du är 	 ju som dyrbart guld som man tänjer ut och bultar på ett hårt 	 städ, ty i alla bedrövelser blev du slagen och i mitt lidande led 	 du mer än andra, ty när mitt hjärta brast på korset på grund av 	 den väldiga smärtan, var det som om ditt hjärta sårades av ett 	 mycket vasst järn, och du hade gärna tillåtit att det skurits upp 	 om det hade varit min vilja. Men sannerligen: även om du 	 hade kunnat hindra mitt lidande och begära att jag skulle få 	 leva, hade du inte gjort detta, om det inte varit min vilja. Därför gjorde du väl i att säga: ›Ske din vilja!‹«

	 Därefter talade Maria till bruden: »Min sons brud, älska min 	 son, ty han älskar dig! Hedra hans helgon, som står vid hans 	 sida! Dessa är nämligen som oräkneliga stjärnor, vilkas ljus och 	 glans inte kan jämföras med något ljus i tiden, ty liksom ljuset i 	 världen är något annat än mörkret, så är ännu mycket mera 	 helgonens ljus något annat än det ljus som världen har. Sannerligen, jag säger dig, att om man skulle se helgonen som de är i 	 sin klarhet, skulle inget mänskligt öga uthärda det utan förlora 	 kroppens ljus.«

	 Därefter talade Jungfruns son till sin brud och sade: »Min 	 brud, fyra ting bör du ha. Först bör du vara beredd till bröllopet med min gudom. Där finns ingen köttslig lusta utan endast 	 den ljuvaste andliga glädje, en sådan som det anstår Gud att ha 	 tillsammans med den kyska själen. Ingen kärlek till dina barn, 	 eller till gods, eller föräldrar må hålla tillbaka din kärlek till 	 mig. Må det inte ske med dig som med de oförståndiga jungfrurna, de som inte var beredda när Herren ville kalla dem till 	 bröllopet och som därför stängdes ute.

	 För det andra bör du tro mina ord, ty jag är sanningen och 	 från min mun går aldrig någonsin något annat ut än sanningen 	 	 och i mina ord kan ingen finna något annat än sanning. Ibland 	 har mina ord en andlig betydelse, ibland skall de förstås bokstavligt, och dessa mina ord skall tagas i all sin nakenhet och 	 ingen kan överbevisa mig om någon lögn.

	 För det tredje bör du vara lydig: ingen kroppsdel som du 	 syndat med skall du undandra från värdig bot och bättring. Ty 	 fast jag är barmhärtig, glömmer jag inte rättvisan. Du bör därför ödmjukt och glatt lyda dem du har skyldigheter mot så att 	 du, även om det tycks dig nyttigt och förnuftigt, inte gör något 	 mot lydnaden. Det är alltså bättre att du för lydnadens skull 	 avstår från din egen vilja, även om den är god, och följer den 	 befallandes vilja, om det inte motverkar själens frälsning eller 	 på annat sätt är oförnuftigt.

	 För det fjärde bör du vara ödmjuk, ty du är förenad i ett andligt äktenskap. Du bör därför vara ödmjuk och blygsam inför 	 din brudgums ankomst. Må din tjänarinna vara måttfull och 	 tyglad. Det innebär: må din kropp vara återhållsam och disciplinerad. Du skall ju bära frukt till mångas gagn genom en 	 andlig säd. Liksom nämligen ympkvisten, om den inympas på 	 den förtorkade grenen, kommer grenen att blomstra, så bör du 	 genom min nåd bära frukt och blomma och denna nåd skall 	 berusa dig, så att hela den himmelska härskaran gläder sig av 	 det ljuvliga vin som jag skall ge dig.

	 Misströsta inte om min godhet ! Du bör vara viss om, att liksom Sakarias och Elisabet med en outsäglig glädje i sitt inre 	 gladde sig över löftet om att de skulle få avkomma, så bör också du glädja dig över min nåd, som jag vill skänka dig och som 	 dessutom genom dig skall skänka glädje åt andra. Till dem 	 båda – Sakarias och Elisabet – talade en ängel, men den som 	 talar med dig är jag, änglarnas Gud och Skapare, och din Gud. 	 Dessa båda födde åt mig min vän, den käre Johannes, och jag 	 vill genom dig föda många barn åt mig, inte köttsliga utan andliga. Sannerligen, jag säger dig att denne Johannes var lik ett





	 rör fullt av ljuv honung, ty i hans mun gick aldrig något orent 	 in och den tog inte omåttligt emot mera än det som var nödvändigt för livet. Och aldrig gick någon sädesvätska ut ur hans 	 kropp och därför kan man med rätta kalla honom för ängel och 	 jungfru.«





Kapitel 30


	 	 Missbruket av skapelsen


	 	 	 »Jag är Gud som skapat allt till människans nytta för att allt 	 detta skulle tjäna människan och bygga upp henne. Men allt 	 som jag skapat till hennes nytta missbrukar hon till sitt fördärv. 	 Hon bryr sig till på köpet inte alls om Gud och älskar honom 	 mindre än skapelsen.

	 I mitt lidande gjorde judarna mig illa med tre redskap: för 	 det första med träet som de fäste mig vid gisslad och törnekrönt, för det andra med järnet som de fäste mina händer och 	 fötter med, för det tredje med ättiksdrycken som de gav mig 	 att dricka. Därefter anklagade de mig för att vara en dåre för 	 den döds skull som jag gärna tog på mig, och de kallade mig 	 för en lögnare för min läras skull. Sådana finns det nu många 	 av i världen, men få som ger mig någon tröst. Genom sin vilja 	 att synda fäster de mig vid träet, genom sin brist på tålamod 	 gisslar de mig, ty inte en enda kan tåla ett enda ord för min 	 skull. Och med högmodets törnen bekransar de mig, ty de vill 	 stå högre än jag. Med förhärdelsens järn genomborrar de mina 	 händer och fötter, ty de berömmer sig av sina synder och förhärdar sig för att inte behöva frukta mig. Som lön för ättikan 	 skänker de mig bedrövelse och som lön för det lidande som jag 	 gick till med glädje, kallar de mig för lögnare och dåre.

	 Jag kunde dränka dem och hela världen för deras synders 	 skull, om jag så ville, men om jag dränkte dem, skulle de som 	 	 blev kvar tjäna mig av fruktan. Men detta vore inte rätt, ty mig 	 borde människan tjäna av kärlek. Och om jag skulle komma till 	 dem i synlig gestalt, skulle deras ögon inte uthärda att se mig 	 och deras öron att höra mig. Ty hur kan en dödlig människa se 	 den odödlige? Hellre ville jag gärna dö en gång till för människan, om det vore möjligt.«

	 Då uppenbarade sig den saliga jungfrun Maria och Sonen 	 sade till henne: »Vad vill du, min moder, min utvalda?« Och 	 hon svarade: »Förbarma dig över din skapelse, min son, för 	 din kärleks skull!« Och han svarade: »För din skull vill jag än 	 en gång visa barmhärtighet.« Därefter talade Herren till sin 	 brud och sade: »Jag är din Gud och änglarnas Herre. Jag är 	 Herren över döden och livet. Jag själv vill bo i ditt hjärta. Se, 	 vilken stor kärlek jag har till dig! Himlarna och jorden och allt 	 som är i dem kan inte famna mig, men ändå vill jag bo i ditt 	 hjärta, som inte är något mer än ett litet stycke kött. Vem kan 	 du väl frukta och vad kan du mera sakna, då du i dig har den 	 mäktige Gud i vilken är allt gott ?

	 I det hjärta, som är min boning, bör det finnas tre ting: en 	 säng där vi kan vila, en stol där vi kan sitta, ett ljus som kan lysa 	 oss. Må det alltså i ditt hjärta finnas en säng för att vila och vara 	 stilla, så att du kan vila från onda tankar och världens lidelser. 	 Och tänk alltid på den eviga glädjen! Stolen är viljan att förbli 	 hos mig, även om du ibland får lov att gå ut ett slag. Att alltid 	 stå är emot naturen. Den är alltid stående, som alltid har viljan 	 att vara tillsammans med världen, men aldrig att sitta tillsammans med mig. Ljuset, eller lampan, bör vara tron med vilken 	 du tror att jag förmår allt och har makt över allting.«





Kapitel 31


	 	 Ädelstenarna i Gudsmoderns krona


	 	 	 Bruden såg himmelens drottning, Guds moder, med en dyrbar, 	 ovärderlig krona på sitt huvud och med hår av underbar skönhet utbrett över sina axlar, med en gyllene klädnad som strålade med en outsäglig glans och med en kappa av azur eller med 	 himlens klara färg. Då bruden greps av en väldig häpnad över 	 denna vackra syn och i denna sin stora häpnad liksom svävade 	 av ett slags inre förundran, visade sig för henne strax den salige 	 Johannes Döparen som sade till henne: »Lyssna noga på vad 	 detta betyder! Kronan betyder att hon är drottning och härskarinna och moder till änglarnas konung, det utslagna håret att 	 hon är en den allra renaste, en obefläckad jungfru, den himmelsfärgade kappan att allt timligt var liksom dött för henne, 	 den gyllene klädnaden betyder att hon brann och glödde av 	 gudomlig kärlek, både invärtes och utvärtes.

	 I hennes krona satte hennes son sju liljor och mellan dessa 	 liljor satte han sju ädla stenar. Den första liljan betecknar hennes ödmjukhet, denna andra hennes gudsfruktan, den tredje 	 hennes lydnad, den fjärde hennes tålamod, den femte hennes 	 orubblighet, den sjätte hennes mildhet, ty i sin mildhet ger 	 hon åt alla som ber henne, och den sjunde betecknar hennes 	 barmhärtighet mot de behövande, ty i vilken nöd en människan än befinner sig kommer hon att räddas, om hon av allt 	 hjärta ropar till henne.

	 Bland dessa strålande liljor satte hennes son sju stenar av det 	 allra dyrbaraste slag. Den första stenen betecknar hennes enastående dygdighet, ty det finns ingen dygd i någon själ eller i 	 någon kropp som inte hon äger i ännu högre grad. Den andra 	 stenen betecknar hennes fullkomliga renhet, ty denna himmelens drottning var så ren att en enda syndens fläck aldrig 	 	 någonsin kunde upptäckas hos henne, ända från hennes inträde 	 i världen och till hennes dödsdag. Inte ens alla djävlar tillsammans kunde upptäcka så mycket orenhet hos henne som man 	 kunde sätta på en nålspets. Hon var verkligen den allra renaste. 	 Ärans konung anstod det nämligen inte att vila någonstans, 	 utom i det allra renaste kärl, i henne som var den utvalda före 	 alla änglar och människor. Den tredje stenen betecknade hennes skönhet, ty Gud lovprisas ständigt av sina helgon för hans 	 moders skönhets skull och för hennes skönhets skull fylls alla 	 heliga änglar och alla heliga själar av glädje. Kronans fjärde 	 ädelsten betecknar den jungfruliga moderns vishet, ty hon är 	 fylld av all gudomlig vishet tillsammans med Gud och all vishet 	 uppfylls och fullkomnas av henne. Den femte stenen betecknar 	 styrka, ty – tillsammans med Gud – är hon så stark att hon kan 	 underkuva allt som är skapat. Den sjätte stenen betecknar hennes klarhet som är så klar att änglarna, som har ögon klarare än 	 solen, blir upplysta av henne och demonerna inte vågar blicka 	 in i hennes klarhet. Den sjunde stenen betecknar fullheten av 	 all glädje och all andlig ljuvlighet, som så helt uppfyller henne 	 att det inte finns någon glädje som inte förmeras av henne, 	 ingen ljuvlighet som inte förökas och fullkomnas av henne och 	 av det saliga skådandet av henne, ty mer än alla andra heliga är 	 hon uppfylld av nåd. Hon är nämligen det rena kärl i vilket 	 änglarnas bröd vilade och i vilken är all ljuvlighet och all skönhet.

	 Dessa sju stenar satte hennes son mellan de sju liljor som 	 fanns i hennes krona. Hedra därför henne, du som är hans sons 	 brud, och prisa henne av allt ditt hjärta, ty hon är sannerligen 	 värd allt lov och all ära!«





Kapitel 33


	 	 Kunskapens rätta bruk


	 	 	 »En del av mina vänner är som mina lärjungar som äger tre 	 ting: för det första förstånd och insikt utöver den som hjärnan 	 ger, för det andra en visdom som inte kommer av någon människa, ty jag är den som själv ger dem en inre undervisning, för 	 det tredje är de fulla av en ljuvlighet och en gudomlig kärlek, 	 varmed de besegrar djävulen.

	 Men nu får människorna kunskap på motsatt vis. För det 	 första vill de ha kunskap för att kunna skryta och så att de får 	 anseende som lärda klerker. För det andra vill de ha kunskap 	 för att kunna skaffa sig rikedomar. För det tredje vill de ha 	 kunskap för att vinna ära och värdighet. När de sålunda söker 	 upp sina skolor och träder in i dem går jag bort ifrån dem, ty 	 de skaffar sig kunskap för att högmodas, men jag undervisade 	 dem om ödmjukheten. De träder in i dem av vinningslystnad, 	 men jag hade ingen plats där jag kunde vila mitt huvud. De träder in där för att få ärebetygelser, de avundas dem som har en 	 högre ställning än de själva, men jag blev dömd av Pilatus och 	 förhånades av Herodes. Därför går jag bort ifrån dem, ty de lär 	 sig inte min lära. Men eftersom jag är mild och god ger jag åt 	 var och en vad han ber mig om. Den som ber mig om bröd 	 skall få det. Den som ber mig om halm skall få det.

	 Mina vänner ber om bröd, ty de söker och vill ha undervisning i den gudomliga vishet i vilken min kärlek är. Men andra 	 ber om halm: den världsliga visheten, men liksom halm inte är 	 till någon nytta och är föda bara för oskäliga djur, så är den 	 världens vishet som de söker till ingen nytta, den ger ingen näring åt själen och är ingenting annat än ett ord utan innehåll 	 och kraft. Då människan dör, blir nämligen all hennes visdom 	 till intet och hon kan inte ses av dem som berömde henne.





	 Jag kan liknas vid en stor herre som har många tjänare som 	 delar ut av sin herres egendom vad alla har behov av. Så står 	 goda och onda änglar till mitt förfogande. De som har lärt 	 känna min vishet och tjänar mig betjänas av goda änglar, som 	 styrker dem med tröst och med ett arbete som är dem välbehagligt. Men de som är visa på världens sätt betjänas av onda 	 änglar, som inger dem sådant som passar deras vilja och danar 	 dem efter deras egen vilja och inger dem hugskott som kostar 	 dem mycken möda.«





Kapitel 35


	 	 Ett enda hjärta


	 	 	 Maria talade: »Min dotter, betrakta min Sons lidande! Hans 	 lemmar var för mig som mina egna lemmar och som mitt eget 	 hjärta. Ty liksom andra barn brukar vara i sin moders inre, så 	 var han i mig. Men han blev avlad genom den gudomliga 	 hängivenhetens brinnande kärlek, andra genom köttets lusta. 	 Därför säger Johannes, hans kusin, med rätta: ›Ordet blev 	 kött.‹ Ty genom kärleken kom han och var han i mig. Det var 	 Ordet och kärleken som lade honom i mig. Han var verkligen 	 för mig som mitt eget hjärta. När han således föddes av mig, 	 kände jag att det var som om hälften av mitt hjärta föddes och 	 gick ut ur mig. Och då han led, kände jag att det var som om 	 mitt eget hjärta led. Ty om något till hälften är utanför och till 	 hälften innanför och det som är utanför blir stunget, känner 	 även det som är innanför samma smärta. Så är det med mig: 	 när min Son blev gisslad och stungen var det som om mitt eget 	 hjärta blev gisslat och stunget.

	 Jag var närmare honom i hans lidande än någon annan och 	 skildes inte från honom. Jag stod närmare hans kors, och liksom 	 ett sting känns svårare ju närmare hjärtat det sker, så var hans





	 smärta svårare för mig än för de andra. Och då han såg på mig 	 från korset och jag på honom, då strömmade tårar från ögonen, 	 som om de hade kommit från mina egna ådror. Och då han såg 	 att jag var tillintetgjord av smärta, då kände han en sådan plåga 	 av min smärta att all smärtan från hans sår blev till en sömn för 	 honom för den smärtas skull som han såg hos mig. Därför är jag 	 djärv nog att säga att hans smärta var min smärta, ty hans hjärta 	 var mitt hjärta. Ty liksom Adam och Eva sålde världen för en 	 enda frukt, köpte min Son och jag tillbaka världen med ett enda 	 hjärta. Betänk sålunda, min dotter, hur jag var vid min Sons död, 	 och det kommer inte att vara svårt för dig att lämna världen.«





Kapitel 38


	 	 Brudens tålamod och lydnad


	 	 	 Fadern talade till Sonen: »Med kärlek kom jag till Jungfrun 	 och hämtade din sanna kropp från henne. Därför är du i mig 	 och jag i dig. Liksom eld och värme aldrig kan skiljas åt, så är 	 det omöjligt att skilja gudomen från den mänskliga naturen.« 	 Sonen svarade: »All härlighet och ära vare dig, Fader! Må din 	 vilja ske i mig och min i dig!« Då svarade Fadern: »Se, min 	 son, jag ger dig denna nya brud som du skall leda och föda som 	 ett får. Som ägare av fåret skall du ge henne ost till att äta och 	 mjölk till att dricka och ull till att kläda sig med. Men du, brud, 	 bör lyda honom. Dig tillkommer tre ting: du bör vara tålmodig, lydig och villig.«

	 Då sade Sonen till Fadern: »Din vilja är förenad med makt, 	 makten med ödmjukhet, ödmjukheten med visdom, visdomen 	 med barmhärtighet. Må din vilja ske, den som är och skall vara 	 i mig utan början och utan slut ! Jag tar henne till mig i min 	 kärlek, i din makt och i den Helige Andes välde, men dessa är 	 inte tre gudar utan en enda Gud.«

	 	 Då sade Sonen till sin brud: »Du hörde hur Fadern gav dig 	 åt mig som ett får. Du bör alltså vara enkel och tålig som ett får 	 och fruktsam när det gäller att åt andra ge mat och kläder. Om 	 världen gäller tre ting: den är för det första helt naken, för det 	 andra törstande, för det tredje hungrig. Det första betecknar 	 min kyrkas tro, som är naken, ty alla skäms för att tala om tron 	 och om mina bud. Och om det finns några som talar, blir de 	 föraktade och betraktade som lögnare. Mina ord som går ut ur 	 min mun bör kläda denna tro liksom med ull. Såsom nämligen 	 ullen växer av värmen i fårets kropp, så tränger mina ord på 	 grund av värmen i min gudomliga och mänskliga natur ut i ditt 	 hjärta, de kläder min heliga tro med sanningens och visdomens 	 vittnesbörd och bevisar att den är sann, den som nu anses vara 	 värdelös. De som hittills varit tröga i att kläda tron med kärlekens gärningar blir, sedan de hört min kärleks ord, omvända 	 och upptända till att – fulla av tro – tala, och – fulla av kraft – 	 handla.

	 För det andra: att världen är törstande syftar på mina vänner, 	 som på törstandes vis längtar efter att göra min ära fullkomlig 	 och förskräcks av den vanära som visas mig. Av ljuvligheten i 	 mina ord, som de hört, blir de druckna av en större kärlek till 	 mig, och andra, som nu är döda i sina synder, skall tillsammans 	 med dem upptändas till att älska mig, sedan de hört om den 	 stora nåd som jag bevisar syndare.

	 För det tredje: att världen är hungrig syftar på dem som tänker så i sitt hjärta: ›Om vi kände till Guds vilja och hur vi kunde leva och fick en god undervisning om det goda livet, skulle 	 vi gärna göra vad vi kunde.‹ Det är här fråga om dem som liksom hungrar efter att lära känna min väg, men ingen mättar 	 dem ty ingen visar dem på ett fullkomligt sätt hur man bör 	 handla. Och om man skulle visa dem detta, skulle ingen leva 	 efter det. Orden tycks dem liksom döda, ty ingen lever efter 	 dem. Därför skall jag själv visa dem vad de skall göra och jag





	 skall mätta dem med min ljuvlighet. Ty de timliga ting som de 	 ser och som nu nästan alla eftertraktar kan inte mätta människan utan väcker en allt större längtan efter att söka. Men mina 	 ord och min kärlek mättar människorna och fyller dem med en 	 överväldigande tröst.

	 Bemöda dig alltså, du min brud, du som är mitt får, att bevara tålamodet och lydnaden! Du har ju genom den fullkomliga 	 rättvisan blivit gjord till min. Därför bör du följa min vilja. 	 Den som vill följa en annans vilja bör ha tre ting: först bör han 	 vara överens med den andre, för det andra göra gärningar som 	 liknar hans och för det tredje överge hans fiender. Men vilka är 	 mina fiender annat än högmodet och alla synderna? Dem bör 	 du alltså överge, om du vill följa min vilja.«





Kapitel 42


	 	 Ödmjukhet, lydnad och kärlek


	 	 	 Modern talade: »Jag hade tre ting, som behagade min son: 	 ödmjukhet, så att inget skapat, varken ängel eller människa, var 	 ödmjukare än jag; för det andra hade jag lydnad, med vilken 	 jag bemödade mig att lyda min son i allt ; för det tredje hade 	 jag en stor kärlek.

	 Därför hedrades jag på tre sätt av min son. Jag blev, för det 	 första, hedrad mer än änglar och människor, så att det i Gud 	 inte fanns någon kraft som inte strålade fram i mig, fast han är 	 källan och alltings skapare. Jag är ju hans skapelse, åt vilken 	 han gav sin nåd, mer än åt andra. Jag fick, för det andra, för 	 min lydnads skull en sådan makt att det inte finns någon syndare som är så oren att han inte skall få förlåtelse, om han 	 omvänder sig med föresatsen att bättra sig och har ett förkrossat hjärta. För det tredje står Gud för min kärleks skull mig så 	 nära att den som ser Gud ser mig och den som ser mig, i mig





	 liksom i en spegel kan se gudomen och den mänskliga naturen 	 och kan se mig i Gud.

	 Var och en som ser Gud, ser i honom tre personer, och var 	 och en som ser mig, ser liksom tre personer. Gudomen slöt 	 nämligen in mig med själ och kropp i sig och uppfyllde mig 	 med all kraft, så att det inte finns någon kraft i Gud som inte 	 lyser fram i mig, fastän Gud är Fadern och givaren av all kraft.

	 Som två kroppar förenade med varandra – så att vad den ena 	 mottar, det mottar också den andra – så gjorde Gud med mig. 	 Det finns alltså ingen ljuvlighet som inte är i mig, liksom när 	 en har kärnan och han låter den andre få en del av den.

	 Min själ och kropp är renare än solen och klarare än spegeln. 	 Såsom man alltså i en spegel kan se tre personer om de står 	 framför den, så kan man i min renhet se Fadern och Sonen och 	 den Helige Ande. I mitt sköte bar jag ju Sonen tillsammans 	 med gudomen. Nu kan man, som i en spegelbild, se honom, 	 Gud och människa, i mig, ty jag har blivit förhärligad.

	 Du min sons brud, bemöda dig alltså om att efterlikna min 	 ödmjukhet och att inte älska något annat än min son.«





Kapitel 48


	 	 Dom över svekfulla präster


	 	 	 En stor härskara sågs på himlen och till den sade Gud: »Se, för 	 denna bruds skull som står här talar jag till er, mina vänner, ni 	 som lyssnar till mig, ni som vet och förstår och ser allt i mig. 	 Liksom när någon talar till sig själv, så talar min gudom till min 	 mänskliga natur. Mose var med Herren på berget under fyrtio 	 dagar och nätter. Då folket såg att han var borta så länge, tog 	 de guld och kastade det i elden och av det smälta guldet gjorde 	 de en kalv som de kallade sin gud. Då sade Gud till Mose: 	 ›Folket har syndat. Jag skall förgöra det liksom när man i en 	 	 bok raderar ut något som man har skrivit.‹ Mose svarade: ›Nej, 	 min Herre! Tänk på att du förde ut dem genom Röda havet 	 och gjorde underbara ting med dem. Om du utplånar dem, hur 	 går det då med ditt löfte? Gör inte detta, ber jag dig, ty då 	 säger dina ovänner: Israels Gud är ond, han som förde ut dem 	 genom havet och sedan dödade dem i öknen.‹ Och av dessa 	 ord lät Gud sig blidkas.

	 Jag är, bildligt talat, denne Mose. Min gudom talar till min 	 mänskliga natur, liksom till Mose, och säger: ›Se vad ditt folk 	 har gjort, se hur de har föraktat mig! Alla kristna skall dödas 	 och deras tro skall utplånas.‹ Min mänskliga natur svarade: 	 ›Nej, Herre, kom ihåg att jag ledde folket genom havet i mitt 	 blod, när jag var sårad från foten och ända till hjässan. Jag lovade dem evigt liv. Förbarma dig över dem för mitt lidandes 	 skull !‹ Då gudomen hörde detta, lät han sig blidkas av dessa 	 ord och sade: ›Ske din vilja, ty all dom är överlämnad till dig!‹ 	 Se, mina vänner, vilken väldig kärlek! Men nu måste jag klaga 	 inför er, mina andliga vänner, jag menar: änglarna och helgonen, och inför er, mina kroppsliga vänner, ni som är i världen 	 men ändå inte är i världen, annat än med er kropp: Mitt folk 	 samlade ihop ved och tände på och kastade guld i elden och så 	 reste de upp en kalv inför sig som de tillbad som sin gud. Denne står nu som en kalv på fyra fötter, den har huvud och hals 	 och svans. Men då Mose dröjde kvar på berget sade folket : ›Vi 	 vet inte vad som har hänt honom.‹ Och de gillade inte att han 	 hade fört ut dem ur fångenskapen och de sade: ›Låt oss söka 	 oss en annan gud som kan gå före oss!‹

	 Så handlar nu dessa fördömda präster mot mig. De säger ju: 	 ›Varför skall vi föra ett strängare liv än andra?‹ Och: ›Vilken 	 lön har vi för det ? Det är bättre för oss att vi lever i fred med 	 oss själva och efter vår egen vilja. Låt oss alltså älska världen, 	 den kan vi lita på, men hans löfte kan vi inte lita på.‹ Därefter 	 samlar de ihop ved, dvs. de använder alla sina sinnen till att älska världen. De tänder på, då de har hela sin vilja vänd mot världen. De brinner, då lusten glöder i deras sinne och går vidare 	 till handling. Sedan kastar de på guld, dvs. all den kärlek och 	 ära som de borde visa mig, den visar de för att få ära av världen. 	 Då reser sig kalven, dvs. en fullständig kärlek till världen, som 	 har fyra fötter, dvs. andlig tröghet, otålighet, omåttlig glädje 	 och girighet. Dessa präster, som borde vara mina, är nu nämligen tröga när det gäller att visa mig ära, otåliga när det gäller 	 att bära några bördor, omåttliga i sin glädje och aldrig nöjda 	 med det de har vunnit.

	 Denna kalv har också huvud och hals, dvs. hela deras vilja 	 står till frosseriet, så att den aldrig kan mättas, även om hela 	 havet skulle rinna in i den. Svansen på denna kalv är deras 	 ondska, ty om de så kunde, ville de inte tillåta någon att äga det 	 som är hans. Genom sitt dåliga exempel och sitt förakt sårar de 	 och kastar de omkull alla som tjänar mig. Sådan är den kärlekens ›kalv‹ som är i deras hjärta. I sådant har de sin glädje och 	 sin lust. Om mig tänker de som israeliterna om Mose och 	 säger: ›Han han varit borta länge. Hans ord tycks inte ha 	 någon mening och de gärningar han begär är tunga. Låt oss 	 följa vår egen vilja, låt vår egen kraft och lust vara vår gud!‹ De 	 nöjer sig inte ens med det utan de glömmer mig helt och hållet 	 och betraktar mig som en avgud.

	 De hedniska folken dyrkade träd och stenar och döda människor. Bland dem de dyrkade fanns en avgud som hette Beelsebul. Hans präster offrade rökelse åt honom och de gjorde knäfall inför honom och hyllade honom med lovsånger. Allt från 	 deras offer som inte var till någon nytta lät de falla till marken 	 och fåglar och flugor åt upp det. Allt som var nyttigt däremot 	 behöll prästerna för sig själva. De stängde till och med igen 	 porten till sin avgud och vaktade personligen över nyckeln, så 	 att ingen skulle kunna komma in.

	 Så handlar prästerna mot mig nu för tiden. De offrar rökelse 	 	 åt mig, dvs. de talar och predikar vackra ord till sitt eget pris 	 och för att vinna något förgängligt, men de talar inte av kärlek 	 till mig. Liksom doften av rökelsen inte kan uppfångas utan 	 bara känns och syns, så åstadkommer alltså deras ord inte någon verkan i själarna, så att de kan slå rot i hjärtat och behållas 	 av det, utan orden ljuder bara och tycks under någon tid vara 	 angenäma. De frambär böneoffer, men de behagar mig inte på 	 något sätt. Liksom de som med munnen uttalar lovord men 	 tiger i hjärtat, så står dessa liksom vid min sida och ropar med 	 munnen, men med sitt hjärta kretsar de kring världen. Om de 	 däremot skulle tala med någon människa med makt, då skulle 	 deras hjärta finnas i orden; de skulle inte löpa iväg i sitt talande 	 så att man kunde ha anledning att anmärka på något. Men 	 inför mig ber prästerna likt människor som är utom sig själva, 	 som talar en sak med munnen men har något annat i hjärtat. 	 Den som lyssnar till sådana ord kan inte vara säker på vad som 	 menas. De böjer knä inför mig, dvs. de lovar mig ödmjukhet 	 och lydnad, men deras ödmjukhet liknar Lucifers. Lydiga är de 	 mot sina egna önskningar, inte mot mig.

	 De stänger till runt om mig och behåller nyckeln hos sig själva. De öppnar för mig och lovsjunger mig, då de säger: ›Ske 	 din vilja såsom i himmelen, så ock på jorden!‹ Men de stänger 	 mig inne, då de uppfyller sin egen vilja. Min vilja däremot är 	 som en instängd och kraftlös människas, som varken kan ses 	 eller höras. De behåller nyckeln hos sig själva, då de med sitt 	 exempel vilseleder andra som vill göra min vilja. Och om de 	 kunde det, skulle de gärna vilja hindra att min vilja blev känd 	 och fullgjordes, annat än enligt deras egen vilja.

	 Vidare: vid offret behåller de allt som är nödvändigt och nyttigt för dem själva och utkräver all ära och allt vad man är skyldig dem, men den människokropp som faller till marken 	 genom döden och för vilken de borde frambära det allra mäktigaste offer betraktar de som onyttig och överlämnar den åt 	 	 flugorna, dvs. åt maskarna. Om vad de vore pliktiga att göra 	 mot den människan eller om hennes själs frälsning bekymrar 	 de sig inte det minsta.

	 Men vad var det som sades åt Mose? ›Döda dessa som tillverkat denna avgud!‹ Några blev då dödade, men dock inte 	 alla. Så skall nu mina ord komma och döda dem, några till 	 kroppen och själen genom en evig fördömelse, andra till liv så 	 att de omvänder sig och lever, andra till en bråd död, ty dessa 	 präster är mig helt förhatliga. Och vad skall jag likna dem vid? 	 De liknar frukten från en törnbuske som till det yttre är vacker 	 och röd, men till det inre är full av orenhet och taggar. Så träder de fram till mig likt människor som är röda av kärleken. 	 Och i människornas ögon är de rena, men invärtes är de fulla 	 av all orenhet. Om denna frukt läggs i jorden, så växer därur 	 andra törnen. Så gömmer dessa präster i sina hjärtan, liksom i 	 jorden, sina synder och sin ondska, och de blir därigenom så 	 rotfästa i ondskan att de inte ens skäms för att träda fram och 	 stoltsera över sin synd. Så kommer det sig att andra inte bara 	 passar på att synda utan också allvarligt såras i sin själ. De tänker ju så i sitt hjärta: ›Om prästerna gör detta, är det ännu 	 mera tillåtet för oss.‹ Dessa präster liknar inte bara frukten på 	 törnbusken utan också dess taggar, ty de anser sig själva inte 	 vara värda klander och förmaningar och inga anser de vara 	 visare än de själva, utan de menar sig kunna göra allt vad de 	 vill. Därför svarar jag i min gudomliga och mänskliga natur 	 inför alla änglar som hör mig, att jag vill bryta upp den dörr 	 som stängde in min vilja och den skall fullbordas, men deras 	 vilja skall göras om intet och för evigt stängas inne till straff. 	 Därför, som det för länge sedan blev sagt, skall jag börja min 	 dom med prästerna och utifrån mitt altare.«





Kapitel 50


	 	 Sonens makt, visdom och kraft


	 	 	 Maria talade till Sonen och sade: »Välsignat utan ände vare 	 ditt namn, min Son, tillsammans med din gudom, den som är 	 utan begynnelse och utan ände! I din gudom är tre förunderliga ting, nämligen makt, visdom och kraft. Din makt är som en 	 mäktigt brinnande eld inför vilken allt, hur fast och starkt det 	 än är, räknas som torr halm i elden. Din visdom är som ett hav 	 som är så stort att man inte kan tömma det, som stiger och 	 svämmar över och övertäcker dalar och berg. Så är det med din 	 visdom: man kan inte fatta den och inte begripa den. Hur vist 	 skapade du inte människan och satte henne över allt vad du har 	 skapat! Hur vist inrättade du inte fåglarna i luften, djuren på 	 marken, fiskarna i havet och åt var och en av dem gav du deras 	 tid och ordning! Hur underbart ger du inte liv åt allt och tar 	 du inte bort det från allt ! Hur vist ger du inte visdom åt de 	 oförståndiga och tar du inte bort den från de högmodiga! Din 	 kraft är som solens ljus som lyser på himlen och uppfyller jorden med sitt ljus. Så mättar din kraft det högsta och det lägsta 	 och uppfyller allt. Må du därför vara välsignad, min son, du 	 som är min Gud och min herre!«

	 Sonen svarade: »Min kära moder, dina ord är ljuvliga för 	 mig, ty de framgår ur din själ. Du är som morgonrodnaden 	 som går upp med sin klarhet. Du breder ut dina strålar över 	 alla himlar, ditt ljus och din klarhet överträffar alla änglar. Med 	 din klarhet drog du till dig den sanna solen, dvs. min gudom, 	 så att min gudoms sol kom till dig och upprättade sin boning i 	 dig. Av dess glöd har du, mer än alla andra, värmts genom min 	 kärlek. Av dess glans har du, mer än alla andra, blivit upplyst av 	 min visdom. Jordens mörker har flytt och alla himlar har blivit 	 upplysta genom dig. Jag talar sanning när jag säger att din renhet, som behagade mig mer än alla änglar, drog min gudom till 	 dig så att du skulle upptändas av Andens hetta. Så kom du att i 	 ditt sköte innesluta den sanne Guden och människan, honom 	 som upplyser människan och gläder änglarna. Må du alltså vara 	 välsignad av din älskade son! Därför skall du heller inte rikta 	 någon bön till mig som inte blir hörd, och genom dig skall alla 	 få nåd som med viljan att bättra sig ber om barmhärtighet. Ty 	 liksom hettan strömmar fram ur solen, så skall all barmhärtighet bli given genom dig, ty du är som en överflödande källa 	 från vilken barmhärtighet strömmar över alla eländiga.«

	 Återigen svarade modern sin son: »Må all kraft och all härlighet vara din, min son! Du är min Gud och barmhärtigheten. 	 Från dig kommer allt gott som jag har. Du är som säden som 	 inte blir utsådd, men likväl växte och bar frukt hundrafalt och 	 tusenfalt. Ty från dig kommer all barmhärtighet, den som, 	 fastän den inte kan räknas och inte beskrivas, väl kan betecknas 	 av talet etthundra som betyder fullkomlighet, ty från dig kommer allt som är fulländat och all fullkomlighet.«

	 Sonen svarade modern: »Sannerligen, moder, träffande liknade du mig med säden som inte blir utsådd och likväl växte, ty 	 med min gudom kom jag till dig och min mänskliga natur blev 	 inte utsådd genom kroppsligt umgänge, men likväl växte den i 	 dig och ur den strömmade all barmhärtighet fram. Du talade 	 alltså väl. Eftersom du med din muns ljuva ord kan locka 	 barmhärtighet ur mig, så bed om vad du vill och det skall bli 	 dig givet.«

	 Modern svarade: »Min son, eftersom jag har fått barmhärtighet av dig, ber jag om barmhärtighet och hjälp åt alla eländiga. Det finns ju fyra platser. Den första är himmelen, där änglarna och de heligas själar inte har behov av något, utom av dig 	 som de redan äger. I dig har de allt gott. Den andra platsen är 	 helvetet och de som bor där är uppfyllda av ondska och avskurna från all barmhärtighet. Därför kan inget gott längre komma 	 	 till dem. Den tredje platsen är skärselden. De som är där har 	 behov av tre slags barmhärtighet, ty de plågas av tre ting: De 	 störs i sin hörsel, ty de hör inget annat än smärtfyllda rop från 	 dem som straffas och är olyckliga. De störs i sin syn, ty de ser 	 inget annat än sitt eget elände. De störs i sin känsel, ty de känner hettan från den outhärdliga elden och från den tunga 	 straffdomen. Ge dem, min Herre och min Son, för mina 	 böners skull din barmhärtighet !«

	 Sonen svarade: »Gärna vill jag för din skull ge dem tre slags 	 barmhärtighet. Först vill jag lindra det som plågar deras hörsel, mildra det som plågar deras syn och lätta och lindra deras 	 straff. Dessutom må från denna stund de som utstår skärseldens värsta plåga komma till den mellersta och de som är i den 	 mellersta komma till den lättaste. Och må de som utstår det 	 lättaste straffet komma över till vilan.«

	 Modern svarade: »Lov och ära vare dig, min Herre!« Och 	 genast tillade modern och sade till sonen: »Den fjärde platsen 	 är världen och dess invånare har behov av tre ting: först ånger 	 över synderna, för det andra gottgörelse, för det tredje styrka 	 att göra det goda.«

	 Sonen svarade: »Var och en som åkallar ditt namn och hoppas på dig och därmed förenar ett beslut att bättra det som 	 brustit skall få dessa tre ting och dessutom himmelriket. Ty i 	 dina ord är en så stor ljuvlighet att jag inte kan förvägra vad du 	 ber om, ty du vill inte något annat än vad jag vill. Du är som en 	 lysande och brinnande låga som man tänder slocknade ljus 	 med och som ger kraft åt dem som brinner. Men för den kärleks skull som steg upp till mitt hjärta och drog mig till dig, 	 skall de som är döda i sina synder få liv igen och de som är 	 matta i sin kärlek till mig och liksom svarta av rök återigen få 	 kraft.«





Kapitel 53


	 	 Maria – arken med staven, 	 mannat och lagens tavlor


	 	 	 Maria talade till sonen: »Välsignad vare du, min son, min Gud 	 och änglarnas herre! Du är den vilkens röst profeterna hörde, 	 den vilkens kropp apostlarna såg, den som judarna och dina 	 ovänner förnam. Du är med din gudomliga och mänskliga 	 natur och med den Helige Ande en enda Gud. Ty profeterna 	 hörde Anden, apostlarna såg gudomens härlighet, judarna korsfäste din mänskliga natur. Därför vare du den utan begynnelse 	 och utan ände Välsignade!«

	 Sonen svarade: »Välsignad vare du, ty du är jungfru och 	 moder. Du är den ark som fanns under lagen, i vilken fanns tre 	 ting, nämligen staven, mannat och tavlorna. Med staven hände 	 tre ting. Först förvandlades den till en orm, som inte hade 	 något gift. För det andra delades med den havet. För det tredje 	 framkallade den vatten ur klippan. Jag är, bildligt talat, den staven, jag som låg i ditt moderliv och som av dig fick min mänskliga natur. För det första är jag, liksom ormen för Mose, fruktansvärd för mina fiender. De flyr för mig, som om de såg en 	 orm, de grips av förskräckelse och avsky för mig liksom för 	 ormen, fast jag inte har något ondskans gift utan är full av all 	 barmhärtighet. Jag låter mig fasthållas av dem, om de vill det, 	 och jag vänder om till dem, om de söker mig. Jag skyndar till 	 dem likt modern till en förlorad son som blivit återfunnen, om 	 de kallar på mig. Jag visar dem min barmhärtighet och förlåter 	 deras synder, om de ropar. Detta gör jag och ändå skyr de mig 	 som en orm.

	 För det andra delades havet med staven när vägen till himmelen, som var stängd genom synden, öppnades genom mitt 	 blod och min smärta. Då brast helt visst havet och blev till en 	 	 väg, när alla mina lemmars smärta nådde fram till mitt hjärta 	 och hjärtat brast på grund av den våldsamma smärtan. Sedan 	 Mose hade fört folket genom havet ledde han dem inte genast 	 till det utlovade landet utan till öknen, för att de där skulle prövas och fostras. På samma sätt leds nu inte folket, när det tagit 	 emot tron och lagen, genast in i himmelen, ty det är nödvändigt att människorna prövas i öknen, dvs. i världen, för att man 	 skall se hur mycket de älskar Gud. Men på tre sätt utmanade 	 folket Gud i öknen. För det första, ty de gjorde sig en avgudabild och tillbad den. För det andra, eftersom de åtrådde det kött 	 de hade i Egypten. För det tredje genom högmodet, ty de ville, 	 utan att Gud ville det, träda upp för att kämpa mot fienderna.

	 På samma sätt syndar nu människan mot mig i världen. För 	 det första dyrkar hon avgudabilden, ty hon älskar världen och 	 vad som är i den mera än mig, jag som är deras skapare. Världen är tydligen deras gud, inte jag. Sade jag inte i mitt evangelium: ›Där människans skatt är, där är också hennes hjärta‹? 	 Världen är alltså människans skatt, ty den trår hennes hjärta 	 efter, inte efter mig. Liksom alltså de som var i öknen kroppsligen nedgjordes av svärd, så faller människorna nu andligen 	 för den eviga fördömelsens svärd. I den fördömelsen skall de 	 leva för evigt.

	 För det andra har de syndat genom begär efter kött. Jag gav 	 människan allt som var nödvändigt för ett ärbart och måttfullt 	 liv, men hon vill ha allt, måttlöst och utan urskillning. Om 	 naturen förmådde det ville hon kopulera utan avbrott, dricka 	 ohämmat och utan gränser ge sig hän åt sina lustar. Så länge 	 hon kan synda vill hon inte upphöra med att synda. Därför 	 drabbar det dem, liksom dem som var i öknen, att de dör en 	 plötslig död. Vad är nämligen livet i denna tiden annat än ett 	 steg på vägen till evigheten? Liksom genom en plötslig död 	 kommer de sålunda att dö till kroppen – detta livet är ju kort – 	 och leva utan ände, straffade till anden.

	 	 För det tredje syndade de i öknen genom högmod, ty utan 	 att det är Guds vilja ville de gå ut för att strida. Så vill människorna i sitt högmod stiga upp till himmelen; de förtröstar inte 	 på mig utan på sig själva, eftersom de följer sin egen vilja och 	 vänder sig från min. Liksom alltså de som var i öknen nedgjordes av fienderna, så nedgörs människorna nu i sina själar av 	 demonerna och deras plåga skall vara evig. På detta sätt hatar 	 de mig som en orm, dyrkar avgudar i stället för mig, följer sin 	 lusta snarare än mig, älskar sitt högmod i stället för min 	 ödmjukhet. Men ännu är jag så barmhärtig, att om de omvänder sig till mig med förkrossat hjärta skall jag som en god fader 	 vända mig till dem och ta emot dem.

	 Vidare gav han dem genom sin stav vatten ur klippan. Denna 	 klippa är människans hårda hjärta. Ty om det slås av fruktan 	 och av min kärlek strömmar genast ångerns och botens tårar 	 fram ur det. Ingen är så ovärdig, ingen så ond, att hans ansikte 	 inte väts av tårar och alla hans lemmar inte rörs till andakt om 	 han vänder sig till mig, om han i sitt inre betraktar mitt lidande, om han tänker på min makt, om han besinnar min godhet, 	 hur jorden och träden bär sin frukt.

	 Det andra som låg i Mose ark var mannat. Så, min moder 	 och jungfru, låg änglarnas och de heliga själarnas och de på 	 jorden rättfärdigas bröd i dig. Dem behagade inget utom min 	 ljuvlighet, dem för vilka hela världen är död, de som gärna, om 	 det skulle vara min vilja, skulle vara utan kroppslig föda. Vidare 	 låg i arken lagens två tavlor. Så vilade alla lagars herre i dig. Må 	 du därför vara välsignad mer än alla skapade varelser som är i 	 himmelen och på jorden.«

	 Därefter talade han till bruden och sade: »Säg tre saker till 	 mina vänner! Då jag kroppsligen var i världen, avpassade jag 	 mina ord så att de goda av dem skulle bli ännu starkare och 	 ännu mera brinnande. De onda blev bättre, som man kan se i 	 Magdalena, Matteus och många andra. Jag avpassade också 	 	 mina ord så att mina fiender inte skulle kunna beröva dem 	 deras kraft. Må därför de, med vilka mina ord sänds, glöda av 	 iver så att de goda av mina ord blir ännu mera brinnande och 	 de onda omvänder sig från det onda, och må de ta sig i akt för 	 mina fiender, så att mina ord inte hindras. Jag gör ju inte 	 någon större orätt mot djävulen än mot änglarna i himmelen, 	 ty om jag ville skulle jag ju kunna säga mina ord så att hela 	 världen hörde dem. Jag vore även i stånd att öppna helvetet så 	 att alla såg dess plågor, men detta vore inte rättvist, ty då skulle 	 människan tjäna mig av fruktan, men hon borde tjäna mig av 	 kärlek. Ty endast den som har kärlek skall träda in i himmelriket. Då skulle jag verkligen göra orätt mot djävulen, om jag 	 skulle ta emot någon som med rätta blivit hans, utan att denne 	 hade gjort några goda gärningar. Likaså skulle jag göra orätt 	 mot en ängel i himmelen, om jag jämställde honom som är ren 	 och glödande i kärleken med en oren människas ande. Ingen 	 skall sålunda få komma in i himmelen, annat än den som likt 	 guld renats i skärselden, eller som i världen länge så övat sig i 	 goda gärningar att ingen fläck finns på honom som han borde 	 renas från.

	 Om du är okunnig om med vilka mina ord borde sändas, så 	 skall jag säga dig det. De är värdiga att ha mina ord som med 	 goda gärningar vill göra sig förtjänta av att komma till himmelriket. För dem skall mina ord öppna sig och i dem skall de gå 	 in. De som har smak för mina ord och som ödmjukt hoppas att 	 deras namn är skrivna i livets bok, de håller mina ord. De som 	 inte har smak för dem betraktar väl orden, men de kastar dem 	 genast ifrån sig, eller spyr genast upp dem.«





Kapitel 54


	 	 De tre andarna


	 	 	 En ängel talade till bruden och sade: »Det finns två andar: en 	 oskapad, en skapad. Den oskapade har tre egenskaper: han är 	 för det första varm, för det andra ljuvlig, för det tredje ren. För 	 det första värmer han, inte genom några skapade ting, men av 	 sig själv, ty tillsammans med Fadern och Sonen är han alltings 	 skapare och har all makt. För det andra är han ljuvlig, när själen inte har behag i något annat, inte finner något annat ljuvligt än Gud och åminnelsen av hans gärningar. För det tredje 	 är han ren så att man inte kan finna någon synd i honom, 	 ingenting som är vanställt, ingenting som är fördärvligt eller 	 föränderligt. Men han värmer inte på det sätt som den materiella elden gör, eller som den synliga solen då den kommer 	 något att smälta, utan hans värme är själens inre kärlek och den 	 längtan som uppfyller själen och förenar den med Gud. Han 	 fyller själen med ljuvlighet, inte som ett efterlängtat vin eller 	 som begärelsen eller något annat världsligt, utan denne andes 	 ljuvlighet kan inte jämföras med någon timlig ljuvlighet ; den 	 är omöjlig att uttänka för dem som inte förnimmer den. Denne 	 ande är för det tredje så ren som solens strålar, i vilka man inte 	 kan finna några skönhetsfel.

	 Den andre anden, som är skapad, har likaledes tre egenskaper. Han är brinnande, han är bitter och han är oren. För det 	 första brinner och förtär han som en eld, eftersom han helt 	 upptänder den själ som han har tagit i besittning med begärelsens och den förvända lystnadens eld, så att själen inte kan tänka på något annat och inte önskar något annat än att tillfredsställa honom och för hans skull kan sätta sitt liv, all heder och 	 all anständig glädje på spel. För det andra är han bitter som 	 ättika, ty han upptänder själen så med sin njutning att den 	 	 kommande glädjen tycks den ingenting vara och det eviga 	 goda något löjeväckande. Allt som kommer från Gud och allt 	 som man borde göra för honom får en bitter och vedervärdig 	 smak, det är ingenting annat än spyor och galla. För det tredje 	 är han oren, ty han gör själen så fördärvad och benägen till 	 synd att den inte skulle rodna över någon synd och inte avhålla 	 sig från någon synd, om den inte mera fruktade att få skämmas 	 inför människor än inför Gud. Denne ande är brinnande som 	 eld, eftersom han brinner av längtan efter det onda och efter 	 att få andra att brinna tillsammans med sig själv. Han är bitter, 	 eftersom allt gott är bittert för honom och eftersom han vill 	 dela sin bitterhet med andra. Han är oren, eftersom han har 	 sin glädje i orenheten och söker efter att få andra med sig.

	 Men nu kan du fråga och säga till mig: ›Är inte du själv, liksom han, en skapad ande? Varför är du då inte som han?‹ Jag 	 svarar dig: jag är i sanning skapad av samme Gud som han, ty 	 det finns endast en Gud, Fadern och Sonen och den Helige 	 Ande, och dessa är inte tre gudar utan en enda Gud. Båda är vi 	 skapade väl och till det goda, ty Gud har inte skapat något 	 annat än vad som är gott. Men jag är som en stjärna, eftersom 	 jag står kvar i den godhet och den kärlek till Gud som jag skapades till. Denne däremot är som ett kol, eftersom han har 	 avlägsnat sig från Guds kärlek. Liksom alltså en stjärna inte är 	 något annat än klarhet och glans, och kol ingenting annat än 	 svarthet, så är en god ängel lik en stjärna som strålar av den 	 Helige Ande. Allt vad den har, har den alltså från Gud, från 	 Fadern och Sonen och den Helige Ande. Med hans kärlek värmer den, av hans glans strålar den, honom håller den sig alltid 	 nära, och med hans vilja vill den vara ett, aldrig någonsin vill 	 den någonting annat än Gud. Det är därför den brinner och 	 det är därför den är ren.

	 Djävulen däremot är som ett fult kol, fulare än alla andra 	 skapade varelser, ty liksom han en gång var vackrare än de 	 	 andra så är det tillbörligt att han blev fulare än andra, eftersom 	 han uppreste sig mot sin skapare. Men liksom Guds ängel strålar av Guds ljus och oupphörligt brinner av hans kärlek, så 	 brinner och våndas en demon av sin egen ondska. Hans ondska 	 är omättlig och på samma sätt är den Helige Andes godhet och 	 hans nåd outsägligt väldiga. Ty ingen i världen är så rotad i djävulen att den gode anden inte någon gång besöker och rör vid 	 hans hjärta. Ingen är heller så god att djävulen inte gärna nalkas honom för att beröra honom med sin frestelse. Många 	 goda och rättfärdiga frestas med Guds tillåtelse av djävulen. 	 Detta sker, inte för att skada dem utan för att deras härlighet 	 skall bli desto större. Guds son, han som i sin gudom är ett 	 med Fadern och den Helige Ande, frestades i den mänskliga 	 natur han hade tagit på sig. Hur mycket mera skulle det då inte 	 gälla om hans utvalda, för att de skulle få en desto större lön? 	 Men även många goda faller ibland i synd och deras samvete 	 kan förmörkas av djävulens bedrägeri, men med den Helige 	 Andes kraft reser de sig starkare än förr och förblir de stående 	 fastare än förr.

	 Det finns sannerligen ingen som inte i sitt samvete fattar, 	 huruvida en djävulens ingivelse kommer att leda till att synden 	 får vanställa en, eller till att det goda sker, om man bara vill 	 tänka efter och undersöka saken. Därför behöver du, min Herres brud, inte hysa några tvivel beträffande den ande som är i 	 dina tankar, huruvida den är god eller ond. Ditt samvete säger 	 dig, vad du bör underlåta och vad du bör välja att göra. Men 	 vad skall den göra som är full av djävulen? I honom kan ju inte 	 den gode anden gå in, eftersom han är full av den onde. Tre 	 ting bör han göra: han måste avlägga en ren och fullständig 	 syndabekännelse. Fast den inte genast framgår ur ett förkrossat 	 hjärta på grund av dess hårdhet är den ändå nyttig, ty för dess 	 skull viker djävulen undan och ger plats åt den gode anden. 	 För det andra må han ödmjuka sig så att han föresätter sig att





	 göra bättring för de synder han begått och göra det goda som 	 han kan göra. Då börjar djävulen att vika undan. För det tredje 	 bör han, för att åter få den gode anden, med ödmjuk bön åkalla Gud och med sann kärlek förkrossas över de synder han 	 begått, ty kärlek till Gud förgör djävulen. Denne vill nämligen 	 hellre hundra gånger dö än att människan skall frambära till 	 sin Gud det minsta lilla av kärlekens goda. Så avundsjuk och 	 ondskefull är han nämligen.«

	 Därefter talade den saliga Jungfrun till bruden och sade: 	 »Du min sons nya brud: ta på dig dina kläder, sätt på dig ditt 	 bröstsmycke, som är min sons lidande!« Hon svarade henne: 	 »Sätt på det du, min härskarinna!« Och hon sade: »Det vill jag 	 göra.«





Kapitel 59


	 	 Bonden och hans herdar


	 	 	 »Jag är en som aldrig sagt något osant. I världen hålls jag för 	 en enkel bonde, vilkens namn bara är värt förakt. Mina ord 	 anses för vettlösa och mitt hus betraktas som en tarvlig hydda. 	 Denne enkle bonde hade en hustru som ingenting annat ville 	 än hans vilja, som hade all egendom tillsammans med mannen 	 och som höll honom för sin herre och lydde honom i allt som 	 sin herre. Denne enkle bonde hade också många får och för att 	 vakta dem lejde han en herde för fem guldmynt, för att denne 	 med dem skulle skaffa sig sitt livs nödtorft. Denne herde, som 	 var god, använde guldet till sin nytta och till föda för att uppehålla sitt liv. Efter denne herde kom så småningom en annan 	 och sämre. [...]

	 Det är jag, Herren, som är denne enkle bonde, ty av människorna hålls jag inte för något mer än en åsna som vuxit upp i 	 ett stall och tagit efter fårens seder. [...] Men vad skall vi nu 	 	 göra, min hustru; med min hustru menar jag de goda kristna? 	 På tre ställen ser jag får som ännu lever. Några av dem ser ut 	 som döda får som av fruktan inte vågar andas. [...] Andra får 	 håller sig gömda och vågar inte komma fram. [...] Andra får, 	 slutligen, ligger i smutsen. Det är de kristna som befinner sig i 	 dödssynd. Av fruktan för straffet skulle de gärna vilja resa sig 	 upp, men på grund av sina svåra synder och eftersom de inte 	 har kärlek kan de inte det.

	 Hjälp mig alltså, min hustru, ni goda kristna! Ty liksom 	 hustru och man anses vara ett enda kött och en enda lem, så är 	 den kristne min lem och jag hans, ty jag är i honom och han i 	 mig. Därför, kära hustru, ni goda kristna, spring tillsammans 	 med mig till de får som ännu andas och låt oss resa upp dem 	 och ge dem styrkan åter. Lid med mig, ty jag köpte fåren 	 mycket dyrt ! Låt oss föra dem tillbaka, du med mig och jag 	 med dig! Håll dem du om ryggen, låt mig stödja huvudet. Jag 	 håller dem med glädje i mina händer. En gång bar jag dem alla 	 på min rygg, när den hel och hållen var sårad och fäst vid 	 skampålen. O mina vänner, så innerligt älskar jag dessa får att 	 jag, om det vore möjligt, än en gång vore beredd att lida för 	 vart och ett, liksom jag en gång led på korset för alla; jag ville 	 hellre återlösa dem än mista dem.

	 Därför ropar jag av allt hjärta till mina vänner att för min 	 skull inte spara någon möda eller några ägodelar. Om jag inte 	 blev förskonad från några smädelser medan jag var i världen, så 	 må de inte skona sig själva utan säga sanningen om mig. Jag 	 skämdes inte för att dö en föraktlig död för dem. Liksom jag 	 föddes naken, stod jag naken inför mina ovänners ögon. Jag 	 blev slagen med knytnäve på munnen. Man drog mig i håret 	 med sina fingrar och gisslade mig med sina gissel. Jag spikades 	 fast på trädet med deras verktyg och fick hänga på korset mellan tjuvar och rövare.

	 Därför, mina vänner, spar ingen möda för min skull, jag som 	 	 av kärlek för er skull har utstått allt detta! Ansträng er med 	 kraft och skaffa hjälp åt de nödlidande fåren! Jag svär i min 	 mänskliga natur, som är i Fadern och Fadern i mig, [...] att de 	 som anstränger sig och bär mina får tillsammans med mig, 	 skall jag skynda till mötes på halva vägen och jag skall ge dem 	 den dyrbaraste lön, nämligen mig själv, till deras eviga glädje.«





Ur 	 	 Uppenbarelsernas andra bok





Kapitel 4


	 	 De gamla och de nya vännerna


	 	 	 Guds moder talade till Sonen och sade: »Se, min son, din brud 	 gråter eftersom dina vänner är så få och dina fiender så många.« 	 Sonen svarade: »Det är skrivet att rikets barn skall kastas ut 	 och att de som inte är rikets barn skall få arvet. Det är också 	 skrivet att en drottning från jordens yttersta ändar kom för att 	 se Salomos rikedomar och lyssna till hans visdom. När hon 	 såg detta blev hon utom sig av beundran. Men de som bodde 	 i hans rike brydde sig inte om hans visdom och hyste ingen 	 beundran för hans rikedomar.

	 Jag är bildligt talat denne Salomo, men jag är långt rikare 	 och visare än han, ty all visdom kommer från mig och om någon är vis är det min gåva. Mina rikedomar är det eviga livet 	 och den outsägliga härligheten. Dem har jag lovat de kristna 	 och erbjudit dem som mina söner, för att de, om de vill efterlikna mig och sätta tro till mina ord, skulle äga dem utan ände. 	 Men de bryr sig inte om min visdom, de föraktar mina gärningar, de räknar mitt löfte och mina rikedomar som ingenting.

	 Vad skall jag då göra med dem? Jo, eftersom sönerna inte vill 	 ha arvet, skall främlingar, dvs. hedningarna, få det. Liksom 	 drottningen utifrån skall främlingarna, med vilka jag menar de 	 otrogna själarna, komma och förundras över min härlighets 	 och kärleks rikedomar – om de bara vill överge otrons ande 	 och låta sig uppfyllas av min ande. Vad skall jag då göra med 	 rikets barn? Jag skall göra med dem som den kloke krukmakaren: då han såg att den sak han förut hade gjort av leran inte 	 var god och användbar, kastade han den till marken och slog 	 sönder den. Så skall jag göra med de kristna: De skulle vara 	 mina, ty jag hade skapat dem efter min bild och återlöst dem





	 med mitt blod, men de har på ett föraktligt sätt vanställt sig. 	 Därför kommer de att trampas under fötterna och sänkas ner i 	 helvetet.«





Kapitel 5


	 	 Davids tre söner


	 	 	 »Jag är Gud, inte en av sten eller trä eller av något annat skapat, utan alltings skapare, jag är till utan början och utan slut. 	 Jag är den som kom till Jungfrun och fanns tillsammans med 	 Jungfrun, utan att dock skiljas från gudomen. Men jag som i 	 min mänskliga natur fanns i Jungfrun tillsammans med gudomen, jag härskade genom gudomen tillsammans med Fadern 	 och den Helige Ande i himmelen och på jorden. Genom min 	 Ande upptände jag Jungfrun, inte så att min Ande som upptände henne skildes från mig, utan samme Ande som upptände 	 henne var i Fadern och i mig, Sonen, och Fadern och Sonen 	 var i den och de är en enda Gud, inte tre gudar.

	 Jag är lik kung David, som hade tre söner. En av dem kallades Absalom; han traktade efter sin faders liv. Den andre av 	 dem, Adonia, traktade efter sin faders rike. Den tredje, alltså 	 Salomo, fick riket.

	 Den förste betecknar judarna. Det är de som traktade efter 	 mitt liv och min död och föraktade mitt råd. När jag nu tänker 	 på deras lön kan jag säga som David om sin döde son: ›Absalom, min son‹. Det betyder: O Juda söner, var är nu er längtan, 	 vad hoppas ni nu på ? O mina söner, var är nu ert mål ? Jag känner nu med er, eftersom ni längtade efter att jag skulle komma, 	 den som ni genom så många tecken har hört att han redan 	 kommit. Ni längtar efter det flyktiga, sådant som allt redan är 	 förgånget. [...] Nu säger jag: O Juda söner, fast ni hade en ond 	 vilja mot mig och gjorde så mycket ni kunde mot mig, så ville 	 	 jag, om det vore möjligt och det behagade Fadern, än en gång 	 dö för er, ty jag lider med er i er olycka, den som ni själva, då 	 rättvisan utkrävdes, har dragit på er. Jag sade er ju med ord och 	 visade genom exempel vad ni skulle göra. Som en höna gick jag 	 framför er och omslöt er med kärlekens vingar, men ni föraktade allt. Därför flydde allt som ni längtade efter bort från er. 	 Elände är ert slut och ett intet är all er möda.

	 Med Davids andre son betecknas de onda kristna. Denne 	 lämnade ju sin fader på hans ålderdom. Han tänkte så för sig 	 själv: ›Min fader är gammal och hans krafter håller på att ta 	 slut. Om jag talade hårt mot honom, skulle han inte svara. Om 	 jag gjorde något mot hans vilja, skulle han inte hämnas. Om 	 jag tog mig något före mot honom, skulle han tåligt uthärda 	 det. Därför gör jag vad jag vill.‹ Tillsammans med några av 	 Davids tjänare gick han upp till lunden för att härska där. Så 	 gör nu de kristna mot mig. De tänker så inom sig: ›Guds tecken och domslut är inte så tydliga som förut. Vi kan tala vad vi 	 vill, ty han är barmhärtig och fäster sig inte vid det. Vi kan 	 göra vad vi behagar, ty han förlåter gärna.‹ De misstror min 	 makt – som om jag nu vore svagare i min handlingskraft än 	 förr. De tror att min kärlek är mindre – som om jag inte ville 	 förbarma mig nu som jag gjorde med deras fäder. De visar förakt för mina domslut och betraktar min rättfärdighet som ett 	 intet. Därför stiger de upp till lunden tillsammans med några 	 av Davids tjänare, för att där kunna härska oinskränkt.

	 Vilken är denna lund, där det brukar finnas några få träd, om 	 inte den heliga kyrkan, hon som framträder i de sju sakramenten liksom i några få träd? I denna kyrka träder de in, men 	 med bara några få av Davids tjänare, dvs. med bara få goda gärningar i hopp om att ändå få Guds rike. De gör få goda gärningar och till dem sätter de sin lit. Vilken synd de än befinner 	 sig i och vilken de än har gjort, är de säkra på att de skall få arvsrätt till himmelriket. Men liksom Davids son, som mot Davids 	 	 vilja ville få riket, stöttes ut med vanheder eftersom han handlat orättfärdigt och var orättfärdig, och riket gavs åt en som var 	 visare och bättre, så skall också dessa drivas bort från mitt rike 	 och skall det ges åt dem som gör Davids vilja, ty ingen kan få 	 riket till del som inte har kärleken. Inte heller kan någon närma sig mig, den renaste, som inte är ren och låter sig ledas av 	 mitt hjärta.

	 Davids tredje son var Salomo. Han betecknar hedningarna. 	 Då Batseba hörde att en annan än Salomo, åt vilken David 	 hade lovat att han skulle regera efter honom, blivit vald av några, trädde hon in till David och sade: ›Min herre, du svor inför 	 mig att Salomo skulle regera efter dig. Men nu har en annan 	 blivit vald. Om det går så, kommer jag som en äktenskapsbryterska att dömas till elden och min son att vara oäkta.‹ Då 	 David hörde detta reste han sig upp och sade: ›Jag svär vid 	 Gud att Salomo skall sitta på min tron och regera efter mig.‹ 	 Och han befallde sina tjänare att lyfta upp Salomo på rikets 	 tron och förklara honom vara den konung som David utvalt. 	 De fullgjorde sin herres bud och satte med stor kraft Salomo 	 på tronen och alla de andra som hade sammansvurit sig med 	 hans broder drevs på flykten och blev gjorda till slavar.

	 Vem är denna Batseba – som skulle anse sig vara äktenskapsbryterska om en annan valdes till kung – om inte hedningarna 	 med deras tro? Ty inget värre äktenskapsbrott finns än att skilja sig från Gud och den rätta tron och tro på en annan gud än 	 den som skapat allt. Men liksom Batseba kommer hedningar 	 med ödmjukt och förkrossat hjärta till mig och säger: ›Herre, 	 du lovade att vi i framtiden skulle få vara kristna. Uppfyll nu 	 ditt löfte! Om en annan kung, om en annan tro återigen skulle 	 resa sig över oss, om du skulle skilja dig från oss, skulle vi brännas som eländiga och dödas som en sköka, som i stället för sin 	 äkta man hade tagit en äktenskapsbrytare. Och fastän du lever i 	 evighet skulle du dö från oss och vi från dig, om du med din





	 nåd avlägsnade dig från våra hjärtan och vi genom vår misströstan satte oss upp mot dig. Uppfyll alltså ditt löfte och styrk 	 vår svaghet och upplys vårt mörker! Om du skulle skilja dig, 	 om du skulle avlägsna dig från oss, skulle vi förgås.‹

	 Då jag hör detta vill jag som en annan David resa mig upp 	 genom min nåd och min barmhärtighet. Jag svär alltså genom 	 min gudom som är tillsammans med min mänskliga natur och 	 genom min mänskliga natur som är i min Ande, och genom 	 min Ande som är i min gudom och i min mänskliga natur – 	 och dessa tre är inte tre gudar utan en enda Gud – att jag skall 	 uppfylla mitt löfte. Jag vill sända mina vänner, som skall föra 	 min son Salomo, dvs. hedningarna, in i lunden, dvs. in i kyrkan, den som framträder i de sju sakramenten liksom i sju träd, 	 nämligen i dopet, i boten, i konfirmationens smörjelse, i altarets och prästadömets sakrament, i äktenskapet och smörjelsen, och de skall vila på min tron, dvs. den heliga kyrkans 	 rätta tro. Men de onda kristna skall bli deras tjänare. De förra 	 skall glädje sig över det eviga arvet och över den ljuvlighet som 	 jag har i beredskap för dem. De senare däremot skall klaga i 	 sitt elände, det som tar sin början för dem i denna tiden och 	 som skall vara för evigt. Eftersom det nu är en vakans tid må 	 mina vänner inte sova, inte förtröttas, ty en härlig lön skall följa på deras möda.«





Kapitel 12


	 	 Riddarna förmanas


	 	 	 [Kristus talar:] »Eftersom jag är rättfärdig och barmhärtig förmanar jag nu dem som kallas riddare att de måtte söka min 	 barmhärtighet, så att de inte ställs inför min rättfärdighet. Den 	 är fast som berg, brinnande som eld, fruktansvärd som ett åsknedslag, plötslig som en båge spänd för att skjuta sin pil. Jag 	 	 har tre förmaningar till dem: för det första manar jag som en 	 fader sina söner att de måtte vända tillbaka till mig, ty jag är 	 deras fader och skapare. Må de vända tillbaka och jag skall ge 	 dem deras arv, det som tillkommer dem enligt faderlig rätt. Må 	 de vända tillbaka, ty fast jag föraktas skall jag motta dem med 	 glädje och skynda dem till mötes med kärlek. Jag ber dem, för 	 det andra, som deras broder att de måtte tänka på mina sår och 	 mina gärningar. Må de vända tillbaka och jag skall motta dem 	 som en broder. Jag ber dem, för det tredje, som deras herre att 	 de måtte vända tillbaka till sin herre, honom som de skänkt sin 	 tro, som de borde tjäna och som de med ed har bundit sig vid.

	 Alltså, ni riddare: vänd tillbaka till mig, er fader, jag som har 	 uppfostrat er med kärlek! Tänk på mig, er broder, jag som för 	 er skull har blivit gjord till er like! Vänd tillbaka till mig, er 	 barmhärtige herre! Mycket ohederligt är det ju att avlägga trohetsed till en – och tjäna en annan. Ni har avlagt trohetsed till 	 mig, att ni skulle försvara min kyrka, att ni skulle skynda de 	 eländiga till hjälp. Men nu tjänar ni min ovän, mitt baner kastar ni till marken och min fiendes baner reser ni mot höjden!

	 Vänd alltså tillbaka till mig, ni riddare, med all ödmjukhet, ni 	 som har avvikit från mig genom ert högmod! Om ni anser det 	 vara tungt att lida något litet för mig, så tänk på vad jag har 	 gjort för er! För er skull gick jag med blödande fötter mot korset, för er skull blev mina händer och fötter genomstungna, jag 	 skonade inte en enda kroppsdel för er skull. Allt detta glömmer 	 ni genom att gå bort ifrån mig. Kom därför tillbaka, och jag 	 skall ge er tre slags hjälp! Först styrka mot era kroppsliga och 	 andliga fiender, för det andra ett upphöjt sinnelag så att ni inte 	 fruktar något annat än mig och så att ni finner det angenämt 	 att arbeta för mig. För det tredje skall jag ge er vishet så att ni 	 fattar innebörden i den sanna tron och i Guds vilja. Kom alltså 	 tillbaka och stå fasta! Jag som förmanar er är den som änglarna 	 tjänar, som befriade era lydiga fäder, som dömde de olydiga 	 	 och förödmjukade de högmodiga. Jag var den förste i striden, 	 den förste i lidandet. Följ alltså efter mig, så att ni inte löses 	 upp som vax av elden! Varför sliter ni sönder ert löfte? Varför 	 föraktar ni den ed ni har avlagt ? Jag är väl inte obetydligare 	 och mindre värd än er jordiske vän, till vilken ni håller den trohetsed ni svurit ? Det löfte ni avlagt till mig, som skänker liv 	 och ära, som bevarar hälsan, det håller ni däremot inte.

	 Därför, ni goda riddare, håll ert löfte och om ni inte kan 	 uppfylla det i handling, så försök åtminstone att göra det med 	 viljan! Jag som hyser medlidande med den slavtjänst som djävulen förtrycker er med, jag vill räkna er vilja som vore den 	 gärning. Om ni vänder tillbaka till mig med kärlek, så arbeta 	 för min kyrkas tro och jag skall som en barmhärtig fader skynda er till mötes med hela min härskara. Som lön skall jag ge er 	 fem goda ting. För det första skall den eviga äran aldrig vika 	 från er hörsel, för det andra skall Guds ansikte och härlighet 	 aldrig vika från er syn, för det tredje skall lovsången till Gud 	 aldrig vika från er mun, för det fjärde skall er ande äga allt den 	 kan önska sig och aldrig önska något annat än vad den redan 	 äger, för det femte skall ni aldrig skiljas från er Gud, utan glädjen skall vara er utan ände och utan ände skall ert liv vara fyllt 	 av glädje.

	 Se, mina riddare, sådan skall er lön vara om ni försvarar min 	 tro och är mera angelägna om min än om er egen ära. Om ni 	 har något förstånd, så tänk på att jag har tålamod med er, trots 	 att ni tillfogade mig en stor skymf, en sådan som ni inte skulle 	 vilja utstå från era egna. Men fast jag har makt att göra allt och 	 fast min rättfärdighet ropar på hämnd mot er, skall ändå min 	 barmhärtighet, som har sin grund i visheten och godheten, 	 skona er. Sök därför barmhärtigheten! Av kärlek skall jag skänka det som man ödmjukt ber mig om.«





Kapitel 13


	 	 Riddarvigning


	 	 	 [Kristus talar till bruden:] »Jag liknar en mäktig kung som med 	 sin här kommer till en stad och fyller alla utrymmen och tar 	 allt i anspråk. Så fyller min nåd alla dina lemmar och ger kraft 	 åt dem alla. Jag är alltså i dig – och utanför dig. Fast jag talar 	 med dig är jag ändå den som jag alltid är i härligheten. Vad 	 skulle vara svårt för mig som med min kraft uppehåller allt, 	 inrättar allt med min vishet och härskar över allting med min 	 kraft ? Jag som tillsammans med Fadern och den Helige Ande 	 utan början och utan slut är en enda Gud och som för människornas frälsnings skull, i den mänskliga natur som jag antagit 	 och med den gudomliga naturen oskadd, i sanning har lidit, 	 uppstått och uppstigit till himmelen, jag är den som nu samtalar med dig.

	 Jag har tidigare talat med dig om riddarståndet, som en gång 	 i tiden var mig mycket kärt ; med kärlekens band var det knutet 	 till mig. De hade med löfte förbundit sig att ge sin kropp för 	 min kropp och sitt blod för mitt blod. Jag var ense med dem 	 och knöt dem samman med mig med ett gemensamt band och 	 i en enda gemenskap. Men nu klagar jag över dessa riddare 	 som skulle vara mina men som nu vänt sig bort. Jag är ju deras 	 skapare och återlösare, jag är också deras hjälpare. Jag har skapat deras kropp och lemmar. Allt som finns i världen gjorde jag 	 till deras nytta. Jag återlöste dem med mitt blod. Med mitt 	 lidande köpte jag ett evigt arv åt dem. I alla faror försvarar jag 	 dem. Jag ger dem kraft att handla och att anstränga sig. Men 	 nu har de vänt sig bort från mig. Mitt lidande betyder ingenting för dem, de försummar mina ord som borde vara deras 	 själars glädje och näring. De föraktar mig och väljer att med 	 sin själ och all sin hängivenhet utge sin kropp och såra den för 	 	 att få människors lov, att utgjuta sitt blod för att tillfredsställa 	 sina begär och att villigt dö för världsliga, djävulska och fåfängliga ords skull. Men fast de har vänt sig bort ifrån mig är min 	 barmhärtighet och rättfärdighet ännu hos dem, ty med min 	 barmhärtighet vakar jag över dem så att de inte överlämnas åt 	 djävulen och med min rättfärdighet uthärdar jag dem med 	 tålamod, och jag skall med glädje ta emot dem och med fröjd 	 skynda dem till mötes, om de ännu skulle vilja återvända.

	 Säg alltså till den som skulle vilja omvända sitt ridderskap till 	 mig, att denne med hjälp av följande ordning återigen skulle 	 kunna behaga mig! Var och en som vill bli riddare bör alltså 	 med sin häst och sin rustning bege sig till kyrkogården. Där 	 bör han lämna hästen, ty den är inte skapad till människors 	 högfärd utan till att vara till nytta i livet, och till vårt försvar 	 och till att tjäna oss i kampen mot Guds fiender. Så bör han ta 	 på sig manteln och dess band bör han lägga över sin panna. På 	 samma sätt som en diakon tar på sig stolan som ett tecken på 	 lydnad och gudaktigt tålamod, så bör den som vill bli riddare ta 	 på sig en mantel och lägga bandet över pannan, till ett tecken 	 på löfte om ridderskap och på den lydnad han påtar sig vid försvaret av Kristi kors. Framför honom bör föras den världsliga 	 maktens baner, för att han skall veta att han bör lyda den 	 världsliga makten i allt som inte är emot Gud. När han trätt in 	 på kyrkogården må klerker gå honom till mötes med kyrkans 	 baner. På det skall vara en bild av Kristi lidande och hans sår, 	 till ett tecken på att han skall försvara Guds kyrka och rätta sig 	 efter dess prelater. Men då han träder in i kyrkan skall den 	 världsliga maktens baner lämnas utanför och Guds baner bäras 	 framför honom in i kyrkan, till ett tecken på att den gudomliga 	 makten går före den världsliga och att han mera bör vårda sig 	 om andliga än om världsliga ting.

	 Sedan mässan lästs fram till ›O Guds lamm‹ skall en förman 	 – kungen eller någon annan – träda fram till riddaren vid altaret





och säga: ›Vill du bli riddare?‹ Sedan denne svarat ›Jag 	 vill‹, tillfogar han: ›Lova Gud och mig att försvara den heliga 	 kyrkans tro och att lyda hennes prelater i allt som hör Gud 	 till !‹ Sedan han svarat ›Jag vill‹, skall han sätta ett svärd i hans 	 händer och säga: ›Jag överlämnar ett svärd åt dina händer, för 	 att du inte skall skona ditt liv för Guds kyrka, för att du skall 	 undertrycka Guds fiender och för att du skall försvara Guds 	 vänner.‹ Därefter skall han överlämna en sköld och säga: ›Se, 	 jag ger dig en sköld, för att du skall försvara dig mot Guds 	 ovänner, för att du skall hjälpa änkor och faderlösa och för att 	 du i allt skall föröka Guds ära.‹ Därefter skall han lägga sin 	 hand på hans nacke och säga: ›Se, du har nu lagts under kyrkans lydnad och makt. Se då till, att du i gärning uppfyller vad 	 du genom löfte har förpliktat dig till !‹ Sedan skall han iföra 	 honom manteln och bandet, så att han dagligen kommer ihåg 	 vad han har lovat Gud och att han inför kyrkan mer än andra 	 har förbundit sig att försvara Guds kyrka.

	 Sedan allt detta skett och prästen som celebrerar mässan sagt 	 ›O Guds lamm‹, må han överräcka åt honom min kropp för att 	 han måtte försvara den heliga kyrkans tro. Jag skall så vara i 	 honom och han i mig. Jag skall skänka honom hjälp och styrka 	 och upptända honom med min kärleks låga, så att han inte vill 	 något annat än mig, inte fruktar något utom mig, sin Gud.«





Kapitel 15


	 	 Kristus i världens öken


	 	 	 »Du är förvånad över att jag talar sådant och visar dig sådana 	 ting. Du tror väl inte att det är bara för din egen skull ? Så är 	 det verkligen inte, utan det sker för att andra skall uppbyggas 	 och bli frälsta. Ty världen var liksom ett slags öken där det bara 	 fanns en enda väg, och den ledde till en väldig avgrund. Men i 	 	 den avgrunden fanns två platser. Den ena var så djup att den 	 under sig inte hade någon botten. De som steg ner till den, 	 steg aldrig upp igen. Den andra var inte så djup som den första, 	 inte heller så fruktansvärd, utan de som steg ner i den hoppades på hjälp, de längtade och väntade men de våndades inte, de 	 erfor mörker men inte något straff. De som vistades på denna 	 andra plats ropade dagligen till den goda stad som låg i närheten och som var full av allt gott och härligt. De ropade högljutt, ty de kände till den väg de skulle gå för att komma till staden. Men öknen och skogen var så oländig och trång att de på 	 grund av tätheten inte kunde gå igenom den, eller ens börja 	 vandringen, och inte heller hade de kraft att bygga någon väg. 	 Men vad ropade de då? Så ropade de: ›O Gud, kom och ge oss 	 hjälp, visa vägen och lys för oss som väntar på dig! Hos ingen 	 annan än dig finns någon räddning för oss.‹ Detta rop steg upp 	 till himmelen och nådde mina öron, det bevekte mig till barmhärtighet. Blidkad av ett sådant rop gick jag ut i öknen som en 	 pilgrim.

	 Men innan jag började vandringen och mödan, ljöd en röst 	 framför mig som sade: ›Yxan är redan riktad mot trädet.‹ Vilken var denna röst, om inte Johannes Döparen, som före mig 	 sändes ut till öknen och ropade: ›Yxan är redan riktad mot trädet.‹ Därmed ville han säga: ›Må människan nu vara beredd, ty 	 yxan är nu beredd och den man är nu kommen som, bildligt 	 talat, skall bygga en väg till staden och undanröja alla hinder.‹ 	 Men då jag kom arbetade jag från solens uppgång till dess nedgång, dvs. ända från mitt människoblivande och ända till 	 döden på korset arbetade jag på människans frälsning. Ända 	 från den stund då jag inträdde i denna ödemark måste jag fly på 	 grund av mina fiender, dvs. för Herodes som förföljde mig, och 	 jag blev frestad av djävulen och fick utstå förföljelser från människor. Därefter fick jag utstå många mödor, jag åt och drack 	 och fullgjorde utan synd andra naturens nödvändigheter, för 	 	 att undervisa om tron och visa att jag verkligen antagit mänsklig natur. Då jag därefter beredde en väg till staden, dvs. den 	 himmelska, och skaffade undan hindren som stod i vägen, blev 	 jag stungen i min sida av vassa törnen och taggar och vassa spikar sårade mina händer och fötter. [...]

	 Så brann jag med en så stor kärlek till själarna att när jag såg 	 och erfor alla de bittra plågorna, så brann jag ännu mera efter 	 att få lida för själarnas frälsning, ju mera människan var ivrig 	 att döda mig. Så gick jag alltså under mödor och umbäranden 	 min väg fram i denna världens öken och beredde därigenom 	 vägen genom mitt blod och min svett. Ty denna världen kan 	 verkligen kallas en öken, eftersom all dygd hade försvunnit från 	 den och en lasternas öken var vad som var kvar. I den fanns 	 bara en enda väg, på vilken alla steg ner mot dödsriket : de fördömda till fördömelsen, men de goda till ett mörker. Då jag 	 full av barmhärtighet hörde deras långvariga längtan efter den 	 frälsning som skulle komma, kom jag som en pilgrim till mödorna, och liksom en vilkens makt och gudom man var okunnig om beredde jag en väg som ledde till himmelen. Då mina 	 vänner såg denna väg och betänkte alla mina svårigheter och 	 mödor och min andes villighet, följde de mig under en tid och 	 med glädje.

	 Men nu har den röst förändrats, den som ropade: ›Var beredd!‹ Min väg har också förändrats och återigen har tistlar 	 och törnen vuxit upp och man har slutat att träda in på den vägen. Men helvetets väg är öppen och bred och många går på 	 den. För att min väg dock inte skulle bli alldeles bortglömd 	 och obrukad, går några få vänner av längtan efter det himmelska fäderneslandet fortfarande fram på den, liksom fåglar som 	 flyger från buske till buske, och de tjänar mig liksom i det fördolda och under fruktan, ty lyckan och glädjen tycks för alla 	 vara att gå fram på världens väg.

	 Eftersom alltså min väg har blivit så smal och världens väg så





	 bred, ropar jag nu i öknen, dvs. i världen, till mina vänner att 	 de måtte rycka upp törnena och tistlarna på den väg som leder 	 till himmelen och göra min väg känd för dem som vill träda in 	 på den. Ty som det är skrivet : ›Saliga de som inte har sett mig 	 och tror.‹ På samma sätt är de saliga som nu tror mina ord och 	 omsätter dem i handling. Jag är nämligen som en moder som 	 går en felande son till mötes. Hon räcker honom ett ljus på vägen, så att han ser var han skall gå. Av kärlek går hon honom 	 till mötes på vägen, hon förkortar den och då han närmar sig 	 omfamnar hon honom och gläder sig.

	 På det sättet vill jag med kärlek gå alla mina vänner till mötes 	 som vänder tillbaka till mig. Jag skall upplysa deras hjärta och 	 själ så att de får gudomlig vishet. Jag vill omsluta dem med all 	 ära och leda dem in i den himmelska hovsalen. Den har ingen 	 himmel ovanför sig och ingen jord under sig, ty där finns inget 	 utom skådandet av Gud. Där finns inte mat och dryck, utan 	 bara gudomlig glädje. För de onda skall vägen öppnas till helvetet. Ingen som träder in där kommer någonsin att stiga upp 	 igen. De skall vara utan härligheten och glädjen och uppfyllas 	 av olycka och evig skam. Därför talar jag dessa ord och visar så 	 min kärlek, för att de skall vända tillbaka till mig som de vänt 	 sig bort ifrån och komma ihåg mig, deras skapare, som de hade 	 glömt bort.«





Kapitel 22


	 	 Två slags vishet


	 	 	 Maria talade: »Det är skrivet att ›den som vill vara vis, må lära 	 sig vishet av den vise‹. Därför vill jag genom ett exempel säga 	 dig att det fanns en som ville lära sig vishet. Han såg två mästare stå framför sig och han sade till dem: ›Mycket gärna skulle 	 jag vilja lära mig vad visheten är, om jag visste vart hon skulle 	 	 föra mig, vilken nytta jag skulle ha av henne och vilket som är 	 hennes mål.‹ Den ena av mästarna svarade: ›Om du vill följa 	 efter min vishet, kommer hon att föra dig till ett mycket högt 	 berg, men under vägen kommer det att vara hårda stenar 	 under dina fötter och uppstigandet kommer att vara besvärligt 	 och brant. Om du vill anstränga dig med denna vishet, skall det 	 yttre vara mörkt men det inre ljust. Om du håller fast vid henne, skall du få vad du vill. Hon kretsar runt omkring dig som 	 en cirkel och drar dig närmare och närmare till sig, hon blir 	 allt ljuvligare och ljuvligare, intill dess att du – när tiden är 	 inne – genomströmmas av glädje från alla håll.‹

	 Den andre mästaren sade: ›Om du följer min vishet, skall 	 hon föra dig in i en blomstrande dal som är rik på alla jordens 	 frukter. Mjukt är det under dina fötter på vägen och det är inte 	 särskilt mödosamt att stiga ner i den. Om du stannar kvar i 	 denna vishet skall du få det som utvärtes är lysande, men som 	 kommer att fly undan från dig då du vill njuta av det. Du skall 	 få det som inte har någon varaktighet och som snart tar slut. 	 Och då boken har blivit läst, skall både boken och det du läst 	 upplösas och du skall lämnas kvar tom.‹

	 När han hade hört detta tänkte han för sig själv: ›Jag hör två 	 egendomliga ting: om jag stiger upp på berget, kommer mina 	 fötter att bli trötta och ryggen att bli nertyngd. Om jag vinner 	 något som till det yttre är mörkt, vad har jag för nytta av det ? 	 Om jag anstränger mig med sådant som inte skall ha någon 	 ände, när skall jag då få någon tröst ? Den andre mästaren lovade något som till det yttre är lysande men som inte skall bestå, 	 en vishet som skall ta slut med läsningen. Vilken nytta har jag 	 alltså av dem, om de inte har någon beständighet ?‹ Och då han 	 tänkte så i sitt sinne, var där plötsligt ytterligare en man mellan 	 de två mästarna och han sade: ›Även om berget är högt och 	 svårt att bestiga, så finns det dock ovanför berget en ljus sky 	 som kommer att ge dig svalka. Men även om det som utlovas 	 	 till det yttre är mörkt, så kan det brytas itu och så kommer du 	 att få det guld som finns dolt där inne och som du till din glädje skall äga för evigt.‹

	 Dessa två mästare betecknar två slags vishet, den andliga och 	 den köttsliga. Den andliga handlar om att lämna den egna viljan åt Gud och med all åstundan och all gärning sucka efter det 	 himmelska. Ingenting annat kan nämligen i sanning kallas för 	 vishet än en gärning som överensstämmer med orden. Denna 	 vishet för till det saliga livet. Men denna vishet är stenig under 	 vägen och brant under uppstigandet, ty det tycks vara en hård 	 och stenig väg att motstå sina böjelser, och det är en brant väg 	 att trampa invanda njutningar under fötterna och att inte längre älska den ära som världen ger. Men fast det är svårt skall 	 dock var och en som betänker att tiden är kort och att världen 	 skall ha ett slut och som envist håller fast vid Gud ovanför detta berg få se en sky, nämligen den Helige Andes tröst. Hans 	 tröst skall den människa vara värdig som inte söker någon annan tröstare än Gud. Ty hur skulle alla utvalda ha velat påbörja 	 något så svårt och bittert, om inte Guds Ande hade samarbetat 	 med människans goda vilja liksom med ett gott verktyg? Den 	 goda viljan ledde denne Ande till dem, den gudomliga kärlek de 	 hade till Gud inbjöd honom, ty de arbetade med vilja och längtan, ända tills de blev starka i sin gärning. Sedan de vunnit 	 Andens tröst fick de också strax den gudomliga glädjens och 	 kärlekens guld, varigenom de inte bara kunde tåla många motgångar utan också gladdes över att, med tanke på lönen, kunna 	 tåla dem. Denna glädje ter sig mörk för dem som älskar världen, ty de älskar mörkret, men för dem som älskar Gud är den 	 ljusare än solen och mera glänsande än guldet, ty de bryter 	 sönder lasternas mörker och stiger upp på tålamodets berg, i 	 det att de betraktar tröstens sky som inte har något slut utan 	 har sin början i den innevarande tiden och kretsar liksom i 	 cirklar intill dess att den når fram till fullkomningen. Världens 	 vishet däremot leder till detta eländes dal, som kan tyckas 	 blomstrande på grund av sitt överflöd av ting, skön i den ära 	 den skänker och behaglig i sin vällust. Men denna vishet har 	 ett snart slut och har ingen annan nytta med sig än den man 	 kan se och höra.

	 Min dotter, sök alltså visheten hos den vise, dvs. hos min son. 	 Han är nämligen den vishet från vilken all vishet kommer. Han 	 är den cirkel som aldrig har något slut. Jag ropar till dig som 	 en moder till sin son: älska den vishet som invärtes är som 	 guld, utvärtes föraktlig och invärtes brinnande av kärleken, 	 utvärtes mödosam och fruktbärande i gärning! Och om du förvirras av dess tyngd skall Guds Ande vara din tröstare. Gå 	 framåt och ansträng dig likt en människa som fortsätter ända 	 tills hon vant sig vid mödan! Ta inte ett steg bakåt, förrän du 	 har nått fram till bergets topp! Ingenting är nämligen så svårt 	 att det inte blir lätt genom att man tryggt och förnuftigt fortsätter. Ingenting är vid början av ett företag så hedervärt att 	 det inte fördunklas genom ett ofullkomligt genomförande.

	 Träd alltså fram till den andliga visheten! Hon skall föra dig 	 till kroppsliga mödor, till världsförakt, till en bedrövelse som är 	 kort och en tröst som är lång. Världens vishet däremot är 	 bedräglig och nålvass. Hon leder dig till en hop världsliga ting 	 och till en tillfällig ära men vid slutet till den största olycka, om 	 man inte ser sig noggrant för och aktar sig.«





Ur 	 	 Uppenbarelsernas tredje bok





Kapitel 3


	 	 En biskops plikter


	 	 	 Guds Moder talade: »Jag vill undervisa biskopen om, vad det 	 åligger honom att göra för Gud och vad som menas med Guds 	 ära. Varje biskop bör nämligen ha mitran väl skyddad mellan 	 sina armar, inte sälja den för pengar, inte skänka den till andra 	 för mänsklig vänskaps skull, inte förlora den på grund av försumlighet eller ljumhet. Ty vad betecknar väl den biskopliga 	 mitran annat än den biskopliga fullmakten eller värdigheten, 	 nämligen att ordinera klerker, välsigna krisma, tillrättavisa dem 	 som gått vilse och med sitt föredöme uppmuntra de försumliga? Att han bör ha mitran väl skyddad mellan sina armar betyder att han ständigt bör tänka på hur och på vilket sätt han har 	 mottagit den biskopliga fullmakten, hur han har förvaltat den, 	 vilken som är dess frukt och vilket som är dess ändamål.

	 Om biskopen vill tänka på hur han mottog fullmakten, må 	 han först tänka efter om han önskade biskopsämbetet för sin 	 egen skull eller för Guds. Om han önskade det för sin egen 	 skull, då var utan tvekan hans önskan köttslig, om det var för 	 Guds skull, det vill säga för att Gud skulle äras, då var hans 	 önskan förtjänstfull och andlig. Om biskopen vidare vill betänka för vilket ändamåls skull han mottog biskopsämbetet, var 	 det helt visst för att han skulle vara en fader för de fattiga och 	 en tröstare och en medlare för själarna, ty de goda ting som 	 tillhör biskopsämbetet tillhör i själva verket själarna. Om de 	 förbrukas utan att bära någon frukt och förskingras på ett slösaktigt sätt, skall dessa själar ropa på hämnd över den orättfärdige förvaltaren.

	 Hurudan den biskopliga värdighetens frukt bör vara skall jag 	 säga dig. Den bör, som Paulus säger, vara dubbel, nämligen 	 kroppslig och andlig: kroppslig, ty på jorden är han Guds ställföreträdare och därför bör han av människorna, för Guds skull, 	 äras som Gud. I himmelen skall den frukten, för den äras skull 	 som tillkommer kroppen och själen, vara både kroppslig och 	 andlig, ty där skall tjänaren vara tillsammans med Herren, såväl för den biskopliga livsförings skull som han fört på jorden 	 som för den föredömliga ödmjukhets skull varmed han har 	 lockat andra med sig till härligheten. Men var och en som har 	 en biskoplig dräkt och värdighet men försummar det liv som 	 hör samman med dem, han är värd en dubbel smälek. Att den 	 biskopliga fullmakten inte bör vara till salu betyder att en biskop inte med vett och vilja bör vara en simonist, inte heller bör 	 utöva sin tjänst för pengars skull eller för att vara människor 	 till behag, inte heller efter människors påtryckningar bör hjälpa fram sådana som han vet har en dålig livsföring. Att han inte 	 bör skänka mitran åt andra för mänsklig vänskaps skull betyder 	 att biskopen inte bör överse med de försumligas synder, inte 	 lämna dem obestraffade som han kan och bör tillrättavisa, inte 	 förtiga vänners synder för en köttslig vänskaps skull, inte heller 	 lägga underordnades synder på sin egen rygg, ty en biskop är 	 en Guds väktare. Att biskopen inte bör förlora mitran genom 	 sin försumlighet, betyder att biskopen inte bör överlåta åt 	 andra att göra det som det åligger honom att personligen och 	 med större frukt själv göra, inte heller på grund av kroppslig 	 lättja överlämna åt andra sådant som han själv bättre skulle 	 kunna utföra, ty en biskops ämbete är inte vilsamt utan mödosamt. Inte heller bör biskopen vara okunnig om livsföringen 	 och sederna hos dem som han givit ämbeten åt, utan ta reda på 	 och efterforska hur de tjänar rättfärdigheten och om de klokt 	 och oegennyttigt sköter sina uppdrag.

	 Dessutom vill jag att du skall veta, att eftersom en biskop har 	 en herdes uppdrag bör han i sin famn hålla en bukett blommor, 	 av vilkas doft de får som är nära och de som är långt borta 	 lockas att med glädje springa efter. Denna blombukett betecknar den förkunnelse av det gudomliga som åvilar biskopen. De 	 två armar som håller fast den gudomliga förkunnelsens blombukett är de två för en biskop nödvändiga gärningarna, nämligen de goda gärningar han offentligen gör och de han gör i det 	 fördolda, för att de får som är nära honom i hans biskopsdöme 	 och som ser den kärlek som finns i biskopens gärningar och 	 som hör den kärlek som ljuder i hans ord skall förhärliga Gud i 	 biskopen. Då de får som befinner sig fjärran hör om biskopens 	 goda rykte grips de av lust att följa honom, ty detta är den ljuvliga blombuketten: att inte blygas för Guds sanning och ödmjukhet, att undervisa om det goda och att handla som man lär, 	 att vara ödmjuk i äran och from i försmädelsen.

	 Då biskopen har fullbordat denna livsväg och nått fram till 	 porten, är det nödvändigt att han har någonting i handen att 	 räcka fram till den högste Konungen. Därför må han i sin hand 	 ha ett kärl som är dyrbart för honom men som är tomt. Det 	 bör han räcka fram till den högste Konungen. Detta tomma 	 kärl som han skall räcka fram är hans hjärta. För att det skall 	 vara tomt på all vällust och på all åstundan efter förgänglig 	 berömmelse måste han anstränga sig både dag och natt. Då en 	 sådan biskop skall föras in i härlighetens rike skall Jesus 	 Kristus, sann Gud och människa, gå honom till mötes tillsammans med helgonens hela härskara. Då skall han höra änglarna 	 säga: ›O vår Gud, vår glädje och allt gott! Denne biskop var 	 ren i sitt kött, manlig i sin gärning. Det är alltså tillbörligt att 	 vi för honom fram inför dig. Dagligen längtade han efter vår 	 gemenskap. Uppfyll nu hans längtan och öka genom hans ankomst vår glädje.‹ Då skall också de andra heliga säga: ›O Gud, 	 vår glädje kommer från dig och är i dig, och någon annan behöver vi inte. Ändå förökas vår glädje av den glädje som finns 	 i denne biskops själ, han som längtade efter dig medan han 	 kunde det. I sin mun bar han ju de allra ljuvaste blommor med 	 vilka han förökade vårt antal. I sin handling bar han dem och





	 med dem gav han näring åt dem som var nära och dem som var 	 långt borta. Ge honom därför glädje tillsammans med oss och 	 gläd dig på samma sätt också du över honom, som du längtade 	 så mycket efter att du dog för honom.‹ Till sist skall härlighetens Konung säga till honom: ›O min vän, du har kommit för 	 att överräcka till mig ditt hjärtas kärl, tomt på dig själv och på 	 din egen vilja. Därför vill jag nu uppfylla dig med min glädje 	 och min ära. Min glädje skall vara din och din ära skall jag aldrig någonsin ta ifrån dig.‹«





Kapitel 5


	 	 Styrmännen


	 	 	 [Kyrkofadern Ambrosius talar till Bruden och säger:] »Det är 	 skrivet att Guds vänner en gång i tiden ropade till Gud och bad 	 honom låta himlen rämna och stiga ner för att befria sitt folk 	 Israel. På samma sätt ropar i dessa tider Guds vänner och säger: 	 ›O allra nådigaste Gud, vi ser att oräkneliga människor förgås i 	 farliga stormar, ty styrmännen är snikna och vill alltid styra mot 	 de länder där de tror att de själva kan skaffa sig större förtjänster. De skeppar sig själva och folket dit, där vågorna är allra våldsammast i sina kast, och eftersom folket inte vet var den säkra 	 hamnen finns, förgås en mängd människor på det ömkligaste 	 sätt och få kommer fram till den goda hamnen. Därför ber vi 	 dig, du all härlighets Konung, att du ville upplysa hamnen så 	 att folket kan undvika farorna, undslippa de onda styrmännen 	 och genom ditt välsignade ljus nå fram till den rätta hamnen.‹

	 Med dessa styrmän menar jag alla dem som här i världen har 	 världslig eller andlig makt. Många bland dem älskar bara den 	 egna viljan och bryr sig inte om att vara till nytta för de själar 	 som är deras underordnade. Av fri vilja ger de sig in i världens 	 vildaste stormar, jag menar: högmodet, girigheten och orenheten





. Folket apar efter deras eländiga gärningar, i tron att de 	 därmed håller sig till den rätta vägen. Men genom att följa vad 	 deras vilja än eftertraktar, dödar de sig själva tillsammans med 	 sina underlydande.

	 Med hamnen menar jag porten in till sanningen, den som 	 inför många nu ligger så i mörker att om någon skulle tala om 	 Kristi allraheligaste evangelium som vägen till det himmelska 	 fäderneslandets port, så skulle de säga att han ljuger och hellre 	 följa deras gärningar som vräker sig i synder än tro deras ord 	 som förkunnar evangeliets sanning.

	 Med ljuset som Guds vänner ber om menar jag att en gudomlig uppenbarelse måtte ske i världen, så att Guds kärlek förnyas 	 i människornas hjärtan och hans rättfärdighet inte glöms eller 	 föraktas. Och för hans barmhärtighets och för hans vänners 	 böners skull behagade det Gud att i den Helige Ande kalla dig 	 till att andligen se, höra och förstå, för att du efter Guds vilja 	 skall uppenbara för andra det som du hör i anden.«





Kapitel 8


	 	 Nöten


	 	 	 Modern talar: »Jag är den som av evighet fanns i Guds kärlek 	 och alltifrån min barndom var den Helige Ande fullkomligt 	 med mig. Och som du kan lära dig av nöten så utvidgar sig det 	 yttre skalet, då den nöt som är där inuti växer. Nöten är alltså 	 alltid full och inget tomrum finns i den som skulle kunna fyllas 	 av något utifrån. På samma sätt var jag alltifrån min barndom 	 full av den Helige Ande och allt eftersom jag växte till kroppen 	 och åldern, uppfyllde mig den Helige Ande så fullt och helt att 	 det inte fanns något tomrum i mig dit synden kunde komma 	 in. Jag är alltså den som aldrig någonsin har begått någon 	 förlåtlig eller dödlig synd. Jag var så brinnande av Guds kärlek 	 att ingenting behagade mig annat än att fullkomligt lyda Guds 	 vilja, ty den gudomliga kärlekens eld brann i mitt hjärta.

	 Vare Gud välsignad över allting, han som skapade mig genom 	 sin makt och uppfyllde mig med den Helige Andes kraft, i det 	 att han hade en brinnande kärlek till mig. För denna glödande 	 kärleks skull sände han sin budbärare till mig som lät mig förstå 	 vad som var hans vilja, nämligen att jag skulle bli Guds moder. 	 Och då jag hade lärt känna vad som var den gudomliga viljan 	 uttalade jag, på grund av den brinnande kärlek som jag i mitt 	 hjärta hade till Gud, genast lydnadens ord. Jag svarade alltså 	 budbäraren så: ›Må det ske med mig som du har sagt‹, sade 	 jag. Och i samma ögonblick blev Ordet kött i mig och blev 	 Guds son min son och så hade vi tillsammans en enda son, en 	 som är bådadera, Gud och människa, liksom jag är både moder 	 och jungfru. Då denne min son som är den visaste människa 	 och sann Gud, Jesus Kristus, vilade i mitt moderliv lärde jag 	 mig en så stor visdom av honom att jag inte bara kan förstå magistrarnas visdomsord utan även se deras hjärtan och avgöra, 	 om deras ord kommer av gudomlig kärlek eller bara av boklig 	 lärdom.«





Kapitel 20


	 	 Den helige Benedictus


	 	 	 Modern talar: »Dotter, det är skrivet att den som fick fem 	 talenter tjänade ytterligare fem. Men vad menas med talent annat än en den Helige Andes gåva? Ty några får kunskap, andra 	 rikedomar, andra närhet till de rika, och dock bör alla bära 	 fram en dubbel vinst till Herren: av kunskapen, genom att leva 	 så att man blir till nytta och till undervisning för sig själv och 	 andra, av rikedomar och andra gåvor, så att man använder dem 	 på ett förnuftigt sätt och bistår andra med barmhärtighet.

	 	 Så mångdubblade den gode abboten Benedictus den nådens 	 gåva som han hade mottagit, då han föraktade allt som var förgängligt, då han tvingade sin kropp till att tjäna anden, då han 	 inte satte något före den gudomliga kärleken. Vidare, eftersom 	 han fruktade att hans öron skulle befläckas av fåfängliga ord 	 och ögonen genom anblicken av åtråvärda ting, flydde han ut 	 till ödemarken. Så efterliknade han honom som, innan han ännu var född, med jubel hälsade den barmhärtige Återlösarens 	 ankomst. Denne Benedictus hade säkert vunnit himmelen, 	 även om han inte hade gått ut i ödemarken, eftersom världen 	 var död för honom och hans hjärta var helt uppfyllt av Gud. 	 Men det behagade Gud att kalla Benedictus upp på berget för 	 att han skulle bli känd för många och många genom hans 	 exempel skulle lockas till fullkomlighetens livsväg. Denne salige mans kropp var som en säck som inneslöt den Helige Andes 	 eld och som stängde ute den djävulska elden från hans hjärta. 	 Liksom nämligen jordisk eld flammar upp av två ting, av vind 	 och av en människas andedräkt, så träder den Helige Ande in i 	 en människas själ genom personlig ingivelse eller genom att en 	 mänsklig handling eller ett gudomligt ord lockar sinnet till 	 Gud. På samma sätt besöker den djävulska anden de sina, men 	 skillnaden är mycket stor, ty den Helige Ande värmer själen till 	 att söka Gud, men han tillintetgör den inte. Han upplyser genom sin renhet och tukt, men han förmörkar inte sinnet med 	 ondska. Den onde anden däremot upptänder sinnet till köttsliga ting och bereder det en outhärdlig bitterhet. Han förmörkar också själen, så att den inte blir varse sig själv och trycker 	 ner den till det jordiska som inte kan skänka den någon tröst.

	 För att alltså den goda eld som var i Benedictus skulle upptända många, kallade Gud Benedictus till berget. Han kallade 	 många gnistor till sig och av dem gjorde han genom Guds Ande 	 ett stort bål och för dem sammanställde han genom Guds Andes ingivelse en regel, genom vilken många blev gjorda fullkomliga





, liksom Benedictus själv. Nu däremot ligger många 	 stickor utkastade från den helige Benedictus’ bål. De ligger 	 kringspridda överallt och de är kalla i stället för varma, svarta i 	 stället för lysande. Om de däremot låg tillsammans i elden, 	 skulle de ge ifrån sig ljus och värme.«





Kapitel 23


	 	 Den nya födelsen


	 	 	 [Bruden ber:] »O min ljuvaste Gud, jag ber dig för syndarna, 	 till vilkas gemenskap också jag hör, att du ville förbarma dig 	 över dem.« Gud Fadern svarade: »Jag lyssnar och jag känner 	 din vilja. Därför skall din kärleks bön bli uppfylld. Som Johannes i dag säger i sitt brev, eller snarare jag genom Johannes: 	 ›Det är tre som vittnar på jorden: Anden, vattnet och blodet, 	 och tre i himmelen: Fadern och Sonen och den Helige Ande.‹ 	 Det är alltså tre som ger dig vittnesbörd. Ty Anden, som vakade över dig i din moders liv, vittnar för din ande att du tillhör 	 Gud genom dopets tro, den som dina föräldrar på dina vägnar 	 bekände. Just detta dopets vatten vittnar för dig om att du är 	 Kristi mänskliga naturs dotter genom den nya födelse som 	 gottgjorde den första överträdelsen. Även Jesu Kristi blod, 	 genom vilket du har blivit återlöst, vittnar för dig om att du är 	 den gudomliga naturens dotter och genom kyrkans sakrament 	 skild från djävulens makt. Och vi, Fadern och Sonen och den 	 Helige Ande, som är tre till personerna men ett till väsen och 	 makt, vittnar för dig om att du är vår genom tron, på samma 	 sätt som alla som efterföljer den heliga kyrkans rätta tro.

	 Och till ett vittnesbörd om att du vill göra vår vilja, så träd 	 fram och mottag ur prästens hand Kristi mänskliga kropp och 	 blod, så att Sonen får vittna för dig om att du är hans, vilkens 	 kropp du mottar till själens styrka. Så vittnar Fadern, som är i





	 Sonen, för dig om att du tillhör Fadern och Sonen. Så vittnar 	 den Helige Ande, som är i Sonen och i Fadern och som är 	 bådas Ande, för dig om att du genom den sanna tron och kärleken tillhör dessa som är tre och likväl en enda.«





Kapitel 29


	 	 Maria – Salomos tempel


	 	 	 [Bruden talar:] »Välsignad vare du, Maria, Guds Moder, du 	 Salomos tempel, vars väggar var förgyllda, vars tak skinande, 	 vars golv var täckt med de dyrbaraste stenar, vars hela uppbyggnad var strålande, vars inre i allt var väldoftande och skönt 	 att skåda. Därför liknar du på allt sätt Salomos tempel, i vilket 	 den sanne Salomo vandrade omkring och där han satt, i vilket 	 han förde in härlighetens ark och ljusstaken till att lysa.

	 Du, välsignade Jungfru, är alltså templet för denne Salomo 	 som slöt fred mellan Gud och människa, som försonade de 	 skyldiga med sig, som gav livet för de döda och befriade de fattiga från fogden. Din kropp och själ blev ju gjorda till gudomens tempel, där taket var den gudomliga kärleken, under vilket Guds Son, som utgått från Fadern till dig, med glädje bodde 	 tillsammans med dig. Golvet i det templet var din goda livsföring och din ständiga utövning av dygderna. Ingenting fattades i din värdighet, ty allt hos dig var fast, allt var ödmjukt, allt 	 var gudfruktigt och allt var fullkomligt. Väggarna i templet var 	 av kvaderstenar, ty du stördes inte av någon skymf och högmodades inte av någon ärebetygelse, du oroades inte av någon 	 otålighet och gladdes endast över Guds ära och hans kärlek. 	 Bilderna i ditt tempel var den Helige Andes ständigt flammande låga. Därav upplyfts din själ så mycket att ingen dygd 	 fanns som inte var större och fullkomligare hos dig än hos 	 någon annan skapad varelse.

	 	 I detta tempel vandrade Gud omkring, när han i dina lemmar utgöt sin besökelses sötma. Där vilade han, när den gudomliga naturen förenade sig med den mänskliga. Välsignad vare 	 alltså du, saliga Jungfru, i vilken den store Guden blev ett litet 	 barn, Herren sedan uråldriga tider blev en oansenlig son, den 	 evige Guden och den osynlige Skaparen blev en synlig skapelse.

	 Eftersom du alltså är denna allra barmhärtigaste och mäktigaste Härskarinna ber jag dig: se till mig och förbarma dig över 	 mig. Du är sannerligen Salomos moder, inte hans som var Davids son, utan hans som var Davids fader och Salomos herre, 	 han som byggde upp det förunderliga tempel som var din sanna 	 förebild. Må Sonen bönhöra sin moder, hon som är en så väldig moder. Bed alltså att sonen Salomo, som liksom sov i dig, 	 måtte vaka tillsammans med mig så att ingen syndig lockelse 	 måtte stinga mig, utan ångern över begångna felsteg måtte vara 	 orubbad, kärleken till världen måtte vara död i mig, tålamodet 	 beständigt och boten bära sin frukt. Ty någon annan kraft till 	 min hjälp har jag inte än det enda ordet : ›Förbarma dig, Maria‹, ty mitt tempel är i allt en motsats till ditt. Det är nämligen 	 mörkt av laster, gyttjigt av orenhet, vanhelgat av lastfullhetens 	 maskar, vacklande av högmod, fallfärdigt av världslig fåfänga.«

	 Modern svarade: »Välsignad vare Gud, som har ingivit denna hälsning i ditt hjärta, så att du skulle förstå vilken stor godhet och vilken väldig ljuvlighet som finns i Gud. Men varför 	 jämför du mig med Salomo och med Salomos tempel ? Jag är 	 ju hans moder vilkens födelse inte har någon början eller något 	 slut, hans om vilken vi läser att han varken har fader eller 	 moder, jag menar: Melkisedek. Om honom är det ju skrivet att 	 han var präst, och till präster hör ju ett Guds tempel. Jag är 	 alltså översteprästens moder och jungfru. Sannerligen säger jag 	 dig att jag är bådadera: kung Salomos moder och den fredsstiftande prästens moder. Ty Guds Son, som är min son, är både 	 präst och Konungarnas konung.

	 	 I mitt tempel klädde han sig andligen i de prästerliga kläder i 	 vilka han frambar offret för världen. I den kungliga staden blev 	 han krönt med den kungliga, men förvisso också obekväma 	 kronan. Där utanför behärskade han som den starkaste kämpe 	 stridsfältet och striden. Nu måste jag däremot klaga över att 	 denne min son är bortglömd och föraktad av präster och kungar. Kungarna berömmer sig över sina palats, av sin krigsmakt 	 och av världslig framgång och ära. Prästerna högmodas över 	 de goda ting och jordiska egendomar som dock tillhör själarna. 	 Ty liksom du sagt att templet var prytt med guld, så är prästernas tempel prydda med världens fåfänglighet och lockelser. Simonin härskar nämligen hos deras överhuvud, förbundsarken 	 är flyttad, dygdernas ljus släckta, fromhetens bord övergivet.«

	 Bruden svarade: »O Barmhärtighetens moder, förbarma dig 	 över dem och bed för dem.« Modern svarade henne: »Alltifrån 	 begynnelsen älskade Gud de sina så att han inte bara lyssnade 	 till deras böner för sig själva, utan också så att andra blev bönhörda för deras böner skull. Men för att böner för andra skall 	 bli hörda är två ting av nöden, nämligen att man överger synden och att man har viljan att göra framsteg i det goda. För 	 dem som har dessa två ting är mina böner till nytta.«





Ur 	 	 Uppenbarelsernas fjärde bok





Kapitel 4


	 	 Den gode och den onde andens råd


	 	 	 Gud säger till bruden: »Två andar viskar till människan och 	 lägger sina tankar och ingivelser i deras hjärtan: den gode 	 anden och den onde. Den gode anden råder människan att tänka på de kommande himmelska tingen och att inte älska de 	 timliga. Den onde anden råder henne att älska det hon ser, polerar upp synderna, påminner henne om hennes svagheter och 	 ställer fram de svaga som hennes förebilder. Jag skall ge dig ett 	 exempel på, hur båda andarna upptänder hjärtat hos den drottning som du väl känner.

	 Den gode anden talar till henne och lockar henne med sina 	 tankar. ›Rikedomar‹, säger han, ›är en börda, världslig ära som 	 luft och köttets förnöjelser som en dröm, glädjen förgänglig 	 och allt världsligt fåfängligt, den kommande domen oundviklig 	 och plågaren i sanning en hård herre. Det tycks mig därför 	 vara onödigt att behöva avlägga tung räkenskap för förgängliga 	 rikedomar, att utstå andlig vanära för det som är luft, uthärda 	 en långvarig plåga för en snabbt övergående njutning och stå 	 till svars inför honom som vet allt redan innan det har skett. 	 Det är därför tryggare att göra sig av med mycket och ha mindre att avlägga räkenskap för än att invecklas i en mängd ting 	 och behöva stå till svars för mycket.‹

	 Den onde anden svarade med motsatta råd: ›Lägg bort sådana tankar, ty Gud är mild och lätt att beveka. Var inte rädd för 	 ägodelar och spendera frikostigt av det du äger. Ty du är ju 	 född för att ha rikedomar. Rikedomar har ju givits åt dig för att 	 du skall äras och kunna skänka åt den som ber. Om du gör dig 	 av med rikedomarna blir du en slav åt dem som betjänar dig, 	 får du mindre ära och mera förakt, ty en fattig människa går 	 sin väg utan någon tröst och det blir svårt för dig att anpassa 	 	 dig till nya vanor, att tämja ditt kött med främmande seder och 	 leva utan uppvaktning. Var därför den människa du blivit, håll 	 fast vid din kungliga ställning, förvalta ditt hus med ära, så att 	 du inte – om du skulle förändra din ställning – framstår som 	 ombytlig. Nej, stå fast i vad du påbörjat och du skall få ära av 	 Gud och människor.‹

	 Återigen viskar den gode anden i själen på denna drottning 	 och säger: ›Jag vet två ting som varar för evigt, nämligen himmelen och helvetet. Var och en som älskar Gud över allting 	 skall inte komma till helvetet. Den däremot som inte älskar 	 Gud skall inte komma till himmelen. På himlavägen gick Gud 	 själv, han som blev människa och gjorde den fast genom sina 	 under och sin död. Hur fulla av härlighet är inte de himmelska 	 tingen, men hur bittra, djävulska, onda och tomma är inte de 	 jordiska! Denne Gud efterliknade hans moder och alla heliga, 	 de som var beredda att uthärda varje straff och göra sig av med 	 allt, ja till och med att förakta sig själva, hellre än att förlora det 	 himmelska och eviga. Därför är det tryggare att i tid avstå från 	 ära och rikedomar än att hålla fast vid dem intill slutet. Då 	 smärtan vid slutet av ditt liv tilltar, riskerar du annars att minnet av dina synder avtar och att sådana som inte alls bryr sig 	 om min frälsning rövar bort det som jag har samlat [åt dig].‹

	 Den onda ingivelsen gav ett motsatt svar: ›Låt dessa tankar 	 fara. Vi är svaga människor, men Kristus är Gud och människa. 	 Låt oss inte jämföra våra gärningar med helgonens, som har 	 fått en mycket större nåd och som står så mycket närmare 	 Gud. Må det vara nog för oss att hoppas på himmelen och leva 	 som det passar vår svaghet och gottgöra våra synder med allmosor och böner. Ty det är barnsligt och omoget att lägga sig 	 till med vanor som man inte kan leva upp till.‹ [...]

	 Eftersom alltså denna drottning ansätts av dessa tankar, vill 	 jag ge henne tre förmaningar. Den första är att hon drar sig till 	 minnes till vilken ära hon blivit utvald, den andra vilken kärlek





	 Gud har visat henne i hennes äktenskap, den tredje hur barmhärtigt hon blivit bevarad i detta dödliga liv. Vidare vill jag ge 	 henne tre varningar. Den första är att hon kommer att få avge 	 räkenskap för alla sina ägodelar, ja för varje öre, hur hon förvärvat dem och hur hon spenderat dem, den andra att hennes 	 tid verkligen är kort och att hon inget vet förrän hon faller, och 	 den tredje att Gud inte är mera skonsam mot en drottning än 	 mot en tjänsteflicka.

	 Därför ger jag henne tre råd: först att göra bot för vad hon 	 brutit, att bära frukt genom att bättra det hon bekänt i bikten, 	 att älska Gud av allt hjärta. För det andra råder jag henne att på 	 ett förnuftigt sätt undfly skärseldens straff, ty liksom den som 	 inte av allt hjärta älskar Gud är värd ett tungt straff, så är den 	 som inte efter bästa förmåga bättrar de synder hon begått värd 	 skärselden. För det tredje råder jag henne att för Guds skull 	 under någon tid undvika de köttsliga vännerna och bege sig till 	 den plats där himmel och död möts och man kan fly undan 	 skärseldens straff. Där finns nämligen de avlater som lyfter upp 	 och räddar själarna, de som heliga påvar har beviljat och helgonen har förvärvat genom sitt blod.«





Kapitel 12


	 	 Guds vänners prövning och tröst


	 	 	 Maria talar: »Guds vänner bör i världen än genomgå det som 	 är en andlig prövning och än det som är en andlig tröst. Det är 	 sannerligen en andlig tröst att den Helige Ande ingjuts i själen, 	 att betrakta Guds väldiga gärningar, att förundras över hans 	 tålamod och att se hur allt detta på ett förunderligt sätt fullbordas i gärning. Det är sannerligen en andlig prövning när orena 	 och opassande tankar mot ens vilja förvirrar sinnet, när sinnet 	 ängslas över att Gud vanäras och själar går förlorade, när själen 	 	 för någon förnuftig saks skull tvingas att befatta sig med timliga bekymmer. Så kan också Guds vänner ibland hämta tröst 	 ur timliga tröstekällor, exempelvis ur uppbyggliga ord, ur en 	 oskyldig lek eller ur andra handlingar, i vilka inget finns som är 	 nedbrytande eller oanständigt. Det kan du förstå av följande 	 exempel.

	 Om en näve alltid hölls knuten, skulle senorna antingen dras 	 samman eller handen förlamas. Så förhåller det sig också i det 	 andliga livet. Om själen alltid ägnade sig åt kontemplationen, 	 skulle hon antingen glömma sig själv och övermannas av högmodet, eller skulle hennes härlighets krona bli mindre. Därför 	 tröstas Guds vänner ibland genom den Helige Andes ingjutande, ibland prövas de med Guds tillåtelse, ty genom prövningarna rycks synderna upp med rötterna och rotas rättfärdighetens frukt.

	 Gud, som ser hjärtana och förstår allt, mildrar helt visst sina 	 vänners frestelser så att de leder till deras andliga framsteg, ty 	 han gör och tillåter allt som händer, men på ett rättfärdigt sätt, 	 med den rätta tyngden och det rätta måttet. Eftersom du alltså 	 har kallats in i Guds Ande, så behöver du inte bekymra dig 	 över Guds långmodighet, ty det är ju skrivet att ingen kommer 	 till Gud om inte Fadern drar honom. Ty liksom en herde drar 	 och lockar fåren in i fårstallet med en knippa blommor och 	 sedan noga stänger till huset, men så att fåren ändå kan springa 	 omkring men däremot inte komma ut, eftersom huset har fasta 	 väggar, ett högt tak och stängda dörrar, och fåren så lär sig att 	 äta hö, då de ju blivit tama och till och med äter hö ur herdens 	 hand, så förhåller det sig också med dig: det som tidigare tycktes dig omöjligt och outhärdligt att bära har nu blivit lätt, 	 eftersom ingenting nu kan behaga dig såsom Gud.«





Kapitel 13


	 	 Om de tårar och allmosor som 	 behagar Gud


	 	 	 Sonen talar: »Du undrar över varför jag inte lyssnar på honom 	 som du ser fälla så många tårar och skänka så många saker till 	 de fattiga för min äras skull. Jag svarar dig på den första frågan: 	 Där två källor bryter fram händer det ofta att de flyter samman 	 och att vattnet från den ena, som är oroligt och fullt av gyttja, 	 förorenar och fördärvar vattnet från den rena källan. Men vem 	 kan dricka ett gyttjigt vatten?

	 Så är det också med mångas tårar. Somligas tårar väller nämligen fram, ibland ur en förödmjukelse över naturens svaghet, 	 ibland ur en världslig prövning, eller ur en fruktan för gehenna. Tårarna hos sådana är gyttjiga och illaluktande, eftersom 	 de inte väller fram ur någon kärlek till Gud. De tårar däremot 	 är mig ljuvliga som väller fram ur betraktandet av Guds välgärningar och ur betraktandet av de egna synderna och ur kärleken till Gud. Sådana tårar lyfter själen från det jordiska till 	 himmelen och föder människan på nytt till det eviga livet. Ty 	 det finns två slags födelser: den kroppsliga och den andliga. 	 Den kroppsliga födelsen föder människan från orenhet till 	 orenhet, den gråter över kroppsliga svagheter och den uthärdar med glädje mödorna i världen. En son född ur sådana tårar 	 är inte en tårarnas son, ty genom sådana tårar vinner man inte 	 det eviga livet. En tårarnas son föder den människa som gråter 	 över själarnas undergång, som bemödar sig om att sonen inte 	 skall förolämpa Gud. En sådan moder står närmare sin son än 	 en som föder på ett kroppsligt sätt, ty genom det förra slaget av 	 födelse vinner man det eviga livet.

	 På den andra frågan, alltså att han ger allmosor åt de fattiga, 	 svarar jag dig: om du köper en mantel åt din son för pengar 	 	 som tillhör din tjänare, tillhör manteln då inte rätteligen honom som ägde pengarna? Så är det naturligtvis. Detta gäller 	 också i andligt avseende. Ty var och en som betungar sina underordnade och sina medmänniskor för att med deras pengar 	 bistå de egna käras själar, ökar min vrede snarare än mildrar 	 den, ty pengar som med orätt tagits från några blir till gagn för 	 de människor som tidigare var deras rättmätiga ägare och inte 	 för dem åt vilka de ges.

	 Men eftersom denne man har gjort gott mot dig bör du göra 	 gott mot honom, andligen lika väl som kroppsligen: andligen 	 genom att utgjuta böner för honom inför Gud, ty ingen kan 	 fatta hur mycket de ödmjukas böner behagar Gud, något som 	 jag skall visa dig med ett exempel. Om någon skulle bära fram 	 en stor silvergåva till en kung, skulle de som står runtom säga: 	 ›Detta är då en stor gåva.‹ Men om denne läste ett Fader vår 	 för kungen skulle man skratta ut honom. Men hos Gud är det 	 tvärtom, ty var och som bär fram ett enda Fader vår för en 	 annans själ är välbehagligare för Gud än en som bär fram en 	 stor mängd silver. Detta framgår hos den gode Gregorius, som 	 med sin bön till och med lyfte upp den otrogne kejsaren till ett 	 högre trappsteg.

	 För det andra bör du säga honom detta: ›Eftersom du har 	 gjort gott mot mig ber jag Gud, han som vedergäller alla, att 	 han måtte vedergälla dig efter sin nåd.‹ Säg honom även detta: 	 ›Käre vän, en sak råder jag dig och en sak ber jag dig om. Jag 	 råder dig att du måtte öppna ditt hjärtas ögon genom att betrakta världens ostadighet och fåfänglighet, och genom att 	 betänka hur Guds kärlek har kallnat i ditt hjärta och hur tungt 	 straffet och hur fruktansvärd den kommande domen är. Men 	 locka Guds kärlek in i ditt hjärta genom att använda all din tid, 	 din egendom och dina gärningar, din kärlek och din tanke till 	 Guds ära, överlämna dina barn åt Guds bestämmelse och försyn och låt dig inte för deras skull mattas i din kärlek till Gud.





	 För det andra ber jag att du i dina böner bönfaller om att Gud, 	 som förmår allt, skall ge dig tålamod och uppfylla ditt hjärta 	 med sin välsignade kärlek.‹«





Kapitel 18


	 	 De heligas exempel


	 	 	 »O, ljuva Maria«, sade bruden, »välsignad vare du med en evig 	 välsignelse, ty du var jungfru innan du födde, jungfru sedan du 	 fött, jungfru tillsammans med din brudgum, och du var otvivelaktigt jungfru även när din brudgum tvivlade. Vare du därför välsignad, ty du är moder och jungfru, du allena den av 	 Gud mest älskade, du mer än alla änglar den renaste, du allena 	 tillsammans med apostlarna den av tro fullaste, du allena den 	 av hjärtats sorg allra bittraste, den mer än bekännarna av återhållsamhet allra klarast lysande, den mer än alla jungfrur i avhållsamhet och kyskhet allra mest framstående. Därför välsignar dig alla i himmelen och på jorden, ty genom dig har Gud, 	 Skaparen, blivit människa, genom dig finner den rättfärdige 	 nåd, syndaren förlåtelse, den döde livet, den landsflyktige sitt 	 fädernesland.«

	 Jungfrun svarade: »Det är skrivet att när Petrus gav sitt vittnesbörd om min son, att han var Guds son, fick han svaret : 	 ›Salig är du, Simon, ty kött och blod har inte uppenbarat detta 	 för dig.‹ Och nu säger jag: denna hälsning har inte din köttsliga ande uppenbarat för dig, utan han som var från begynnelsen 	 och som är utan ände. Var därför ödmjuk och jag skall vara 	 barmhärtig mot dig. Johannes Döparen skall, som han lovat, 	 vara ljuv mot dig, Petrus skall vara mild mot dig, men Paulus 	 stark som en hjälte. Johannes Döparen skall säga till dig: ›Min 	 dotter, sätt dig i mitt knä.‹ Men Petrus skall säga: ›Min dotter, 	 öppna din mun och jag skall ge dig ljuvlig mat att äta.‹ Och 	 	 Paulus skall kläda dig och beväpna dig med kärlekens vapen. 	 Och jag, som är modern, skall föreställa dig för min son.

	 Sannerligen, min dotter, allt detta kan du även fatta på ett 	 andligt sätt. Ty med Johannes, som betyder Guds nåd, betecknas den sanna lydnaden. Han var ju, och han är, ljuv: ljuv för 	 sina föräldrar på grund av sin märkliga predikan, ljuv för Gud 	 på grund av sitt heliga liv och sin lydnad. Han lydde i sin ungdom, han lydde i medgång och motgång, han lydde och bevarade sin ödmjukhet även när han hade kunnat skörda ära, han 	 lydde även i döden. Lydnaden säger alltså: ›Sätt dig i mitt knä.‹ 	 Det innebär: stig ner till ödmjukheten och du skall få det 	 högsta, överge det bittra och du skall få det ljuvliga, lämna 	 egenviljan om du vill vara som ett barn, förakta det jordiska 	 och du skall bli himmelsk, förakta det jordiska överflödet och 	 du skall ha ett andligt överflöd.

	 Med Petrus betecknas den heliga tron, den heliga kyrkans 	 tro. Ty liksom Petrus förblev orubblig ända till slutet, så kommer också den heliga kyrkans tro att utan ände vara orubblig. 	 Petrus, dvs. den heliga tron, säger alltså: ›Öppna din mun, och 	 du skall få den bästa mat.‹ Det betyder: Öppna din andes förstånd och du skall i den heliga kyrkan finna den ljuvligaste 	 mat, dvs. Herrens kropp i altarets sakrament, den nya lagen 	 och den gamla, kyrkolärarnas förklaringar, martyrernas tålamod, bekännarnas ödmjukhet, jungfrurnas kyskhet och grunden till alla dygder. Sök alltså den heliga tron i den helige 	 Petrus’ kyrka och håll med ditt minne fast vid det du sökt och 	 omsätt det i gärningar.

	 Med Paulus betecknas tålamodet. Han var ju brinnande mot 	 dem som bekämpade den heliga tron, glad i bedrövelserna, uthållig i hoppet, tålig i svagheterna, medlidande med dem som 	 sörjde, ödmjuk i sina dygder, gästfri mot de fattiga, barmhärtig 	 mot syndarna, allas mästare och lärare, uthållig ända till slutet 	 i Guds kärlek. Paulus, dvs. tålamodet, skall alltså beväpna dig





	 med dygdernas vapen, ty det sanna tålamodet, det som är grundat i och hämtar sin styrka från de förebilder som finns i Kristi 	 och hans heligas tålamod, tänder Guds kärlek i hjärtat, eggar 	 själen till kraftfullt handlande, gör människan ödmjuk, mild, 	 barmhärtig, brinnande i längtan efter det himmelska, angelägen om det som är nyttigt för en själv och uthållig i det som 	 man begynt.

	 Varje människa som lydnaden ger näring i ödmjukhetens knä, 	 som tron föder med den ljuvligaste mat, som tålamodet kläder 	 med dygdernas vapen, skall jag, Barmhärtighetens moder, föra 	 fram till min son, som skall kröna henne med sin ljuvlighets 	 krona. I honom finns nämligen en gränslös styrka, en ojämförlig visdom, en outsäglig rikedom på dygder, en förunderlig 	 kärlek. Ingen kan därför rycka henne ur hans hand.

	 Men tänk på, min dotter, att fastän jag talar till dig menar jag 	 med dig alla som med kärlekens gärningar går i den heliga 	 trons spår. Ty på samma sätt som den enda människan Israel 	 betecknade alla israeliter, betecknar du alla troende.«





Kapitel 19


	 	 Maria, den nya skönheten


	 	 	 [Dottern, Birgitta, talar:] »O, ljuva Maria, du nya skönhet, du 	 strålande skönhet ! Kom du till min hjälp så att jag blir ren från 	 min vanskapthet och upptänds i min kärlek! Din skönhet skänker huvudet tre ting. Först renar den minnet så att Guds ord 	 kan finna en ljuvlig väg dit in, för det andra så att man med 	 glädje håller kvar det man hört och för det tredje så att man 	 blir ivrig att skänka det vidare till nästan. Även åt hjärtat skänker din skönhet tre ting. Först tar den bort ledans tunga börda 	 om man betraktar din kärlek och ödmjukhet, för det andra ger 	 den ögonen tårar om man betänker din fattigdom och ditt tålamod, för det tredje ger den hjärtat en ljuvlig inre värme om 	 man med allvar håller din godhet i minnet.

	 Du, min Härskarinna, är i sanning den allra dyrbaraste skönhet, den mest åtråvärda skönhet, ty du är given de svaga till 	 hjälp, de bedrövade till tröst, alla till en förmedlarinna. Alla 	 som hört att du skulle födas och som vet att du nu är född, kan 	 med fog utropa: ›Kom, du strålande skönhet, och upplys vårt 	 mörker, kom, du allra dyrbaraste skönhet, och tag bort vår 	 smälek, kom, du allra ljuvligaste skönhet, och mildra vår bitterhet, kom, du allra mäktigaste skönhet, och utplåna vår fulhet !‹ 	 Välsignad och vördad vare denna stora och väldiga skönhet, 	 som alla patriarker ville skåda, som alla profeter besjöng, som 	 är alla utvaldas glädje!«

	 Modern svarade: »Välsignad vare Gud, min skönhet, han 	 som ingivit dig att tala sådana ord. Därför säger jag dig att den 	 gamla, eviga och sköna skönhet som gjort och skapat mig skall 	 ge dig styrka; den uråldriga och nya skönhet, som förnyar allt, 	 den som var i mig och framgick ur mig, den skall lära dig underbara ting; den över allt åtråvärda skönhet som fröjdar och 	 gläder allt, den skall upptända din själ med sin kärlek. Ha därför förtröstan till Gud, ty när den himmelska skönheten uppenbaras skall all jordisk skönhet komma på skam och anses som 	 avskräde.«

	 Därefter sade Guds son till modern: »O, du välsignade moder, du är som en guldsmed som förbereder ett vackert föremål. 	 Alla som ser hans verk lyckönskar honom och erbjuder honom 	 dyrbara stenar eller guld för att han skall göra sitt verk färdigt. 	 Så är det med dig, älskade moder: Var och en som strävar efter 	 att stiga upp till Gud hjälper du och ingen låter du gå bort tomhänt, utan din tröst. Därför har man rätt att kalla dig för blodet 	 i Guds hjärta. Liksom nämligen kroppens alla lemmar får liv 	 och styrka av blodet, så får alla som var döda i sina synder liv 	 genom dig och bär de genom dig hem en rikare frukt till Gud.«





Kapitel 21


	 	 Moderns gåvor är Sonens gåvor


	 	 	 »Välsignad vare du, min Gud, som är tre och en: tre till personerna och en till naturen! Du är godheten och visdomen själv, 	 du är skönheten och makten själv, du är rättfärdigheten och 	 sanningen själv, genom vilken allt är till, lever och består. Du 	 liknar sannerligen en blomma som växer ensam på fältet : alla 	 som närmar sig den får som gåva från den en söt smak, lättnad 	 i sinnet, glädje för ögat och styrka i alla sina lemmar. Så blir alla 	 som närmar sig dig vackrare genom att överge synden, visare 	 genom att följa din vilja och inte köttets, rättfärdigare genom 	 att följa det som är till själens nytta och till Guds ära. Låt mig 	 därför, gode Gud, älska det som gläder dig, med kraft motstå 	 frestelserna, förakta allt världsligt och alltid ha dig i mitt minne.«

	 Modern svarade: »För denna hälsning har du att tacka den 	 gode Hieronymus, han som övergav den falska visdomen och 	 fann den sanna, han som föraktade världslig ära och vann Gud 	 själv. En sådan Hieronymus är salig, saliga de som efterliknar 	 honom i lära och liv. Han älskade änkorna, var en spegel för 	 dem som gjorde framsteg och en lärare i all sanning och renhet. Men säg mig, min dotter, vad som är ditt hjärtas bekymmer!« Och hon svarade: »En tanke har drabbat mig som påstår: ›Om du är god, så må det vara nog för dig. Varför måste 	 du döma och utmana andra och undervisa dem som är bättre 	 än du själv? Det passar väl inte din ställning och ditt stånd?‹ 	 Av denna tanke blir sinnet så hårt att det glömmer att bekymra 	 sig för sig självt och helt och hållet svalnar i kärleken till Gud.«

	 Modern svarade: »Denna tanke lockar också många framskridna bort från Gud. Ty djävulen hindrar de goda från att tala till de onda, så att dessa inte skall känna ett sting i sitt hjärta. 	 	 Han hindrar dem även att tala till de goda, så att de inte skall 	 lyftas upp till något ännu högre. Ty genom att lyssna till de 	 godas läror, lyfts de goda upp till högre platser och till större 	 förtjänster. Eunucken som läste Jesaja skulle ha kommit till ett 	 mindre straff i helvetet, men så mötte Filippus honom och genom att lära honom vägen till himmelen lyfte han upp honom 	 till en salig plats. Så blev Petrus sänd till Cornelius. Om Cornelius hade dött innan dess, hade han för sin tros skull kommit 	 till en svalkans ort, men Petrus kom och förde honom till livets 	 port. På liknande sätt kom även Paulus till Dionysius och förde 	 honom till en salig vedergällning. Guds vänner bör alltså inte 	 förtröttas i att tjäna Gud utan anstränga sig så att den onda 	 människan blir bättre och den goda når fram till en större fullkomning.

	 Var och en som har viljan att viska i örat på alla som går förbi 	 att Jesus Kristus i sanning är Guds son och som gör vad han 	 förmår för att omvända andra, skall, även om inga eller få 	 omvänds, inte desto mindre få samma lön som om alla hade 	 blivit omvända. Det blir klart av detta exempel: Om två arbetare på sin herres befallning gräver i ett hårt berg och den 	 ene finner äkta guld men den andre ingenting, så är båda, på 	 grund av sin möda och sin vilja, värda samma lön. Så var det 	 med Paulus som omvände många och de andra apostlarna som 	 omvände färre. Alla hade de en och samma vilja, men den gudomliga planen var fördold. Man bör alltså inte ge upp även 	 om få, eller inga alls, tar emot Guds ord. Liksom törnet är ett 	 försvar för rosen och åsnan fraktar sin herre, så gagnar djävulen – syndens törne – genom sina förödmjukelser de utvalda – 	 rosorna – så att de inte fördärvas genom hjärtats förhävelse. 	 Som vore han en åsna fraktar djävulen dem till Gud, där de får 	 tröst och en större lön.«





Kapitel 37


	 	 »Sänd några av dina vänner«


	 	 	 Sonen talar: »Min dotter, hur står det till i världen nuförtiden?« Och hon svarade: »Den är som en öppen säck som alla 	 springer in i, den är som en människa som springer utan att 	 bekymra sig över följderna.« Herren svarade: »Därför är det 	 inte mer än rätt att jag går fram med min plog över världen, 	 över hedningar och kristna, utan att skona varken gammal eller 	 ung, varken fattig eller rik. Var och en skall dömas så som rättvisan fordrar och var och en skall dö i sin synd och husen skall 	 överges och inga skall bo där, men dock skall jag ännu inte låta 	 slutet komma.«

	 Hon sade: »O Herre, bli inte förargad på mig om jag talar! 	 Sänd några av dina vänner som varnar och talar förmanande 	 till dem om deras fara!« Men Herren sade: »Står det inte skrivet att den rike mannen i dödsriket, som misströstade om sin 	 frälsning, bad att man skulle sända någon för att varna hans 	 bröder så att inte också de skulle förgås? Men han fick svaret: 	 ›Aldrig! De har Mose och profeterna som de kan hämta 	 undervisning ifrån.‹ Så säger också jag nu: De har evangelierna 	 och profeternas ord, de har kyrkolärarnas exempel och ord, de 	 har förnuft och insikt. Må de dra nytta av dem, och de skall bli 	 räddade. Om jag skickade dig skulle du inte kunna ropa så högt 	 att du blev hörd. Om jag sände mina vänner – de är ju så få – 	 och om de ropade skulle de knappt bli hörda. Dock, jag skall 	 sända mina vänner till dem jag har behag till och de skall bereda vägen för Gud.«





Kapitel 58


	 	 Huset med de sju trappstegen


	 	 	 Sonen talar: »Jag är lik en herre som troget kämpade i främmande land och sedan med glädje återvände till det land där 	 han föddes. Denne herre hade en mycket dyrbar skatt, vid vars 	 anblick sjuka ögon återfick sin synförmåga, bedrövade fick 	 tröst, sjuka blev friska och döda uppstod. Men för att denna 	 skatt skulle bevaras hedersamt och tryggt byggde han också ett 	 hus, ståtligt och härligt, som hade en ansenlig höjd och sju 	 trappsteg, på vilka man steg upp till huset och skatten. Denna 	 skatt överlämnade herren åt sina tjänare för att de skulle hålla 	 den under uppsikt och förvalta den och troget och rent vaka 	 över den. Så skulle herrens kärlek till sina tjänare bevisas och 	 tjänarnas trohet mot sin herre läggas i dagen.

	 Men allt eftersom tiden gick började man att förakta skatten, 	 huset besöktes sällan och väktarna blev alltmera ljumma och 	 kärleken till deras herre tynade bort. Då rådslog herren med 	 familjens medlemmar om vad man skulle göra med denna stora otacksamhet, och en av dem sade: ›Det är skrivet att de 	 domare och väktare över folket som visar försumlighet skall 	 hängas upp i solskenet, men din är både barmhärtigheten och 	 domen, du som skonar alla, ty allt är ditt och du förbarmar dig 	 över alla.‹

	 Jag är bildligt talat denne herre som i mänsklig natur likt en 	 främling uppenbarade mig på jorden, fastän jag i min gudom 	 var mäktig både i himmelen och på jorden. På jorden hade jag 	 ju att utkämpa en så väldig strid att alla nervtrådarna i mina 	 händer och fötter slets av på grund av den iver jag hade för 	 själarnas frälsning. Då jag skulle lämna världen och stiga upp 	 till himmelen – som jag dock i min gudom aldrig hade övergivit – överlämnade jag till världen den allra förnämligaste minnesgåva, nämligen min allra heligaste kropp, för att, liksom 	 den gamla lagen berömde sig av arken, mannat och förbundets 	 tavlor och över annat som hörde till gudstjänsten, så skulle den 	 nya människan kunna glädja sig över den nya lagen, men inte – 	 som tidigare – över en skuggbild utan över verkligheten, nämligen över min korsfästa kropp, den som förebildades i lagen. 	 Men för att min kropp skulle hållas i ära och heder instiftade 	 jag den heliga kyrkans hus, där den skulle bevaras och handhas, 	 och där särskilda präster skulle vara dess väktare, som i sitt 	 ämbete i en viss mening stod över änglarna, ty honom som 	 dessa med en vördnadsfull bävan fruktar att komma vid, honom berör prästerna med händer och mun.

	 Med en sjufaldig heder har jag hedrat prästerna (detta är de 	 sju trappstegen). Först bör de genom själens och kroppens 	 renhet vara mina banerförare och särskilda vänner, ty renheten 	 intar den första platsen inför Gud som inget befläckat får komma vid. Ty om det var tillåtet för prästerna under lagen att ha 	 umgänge med kvinnor under den tid då de inte offrade, är detta inte underligt, ty de frambar höljet, inte nötens kärna. Men 	 nu, sedan verkligheten kommit och skuggbilden flytt, måste 	 man sträva efter renheten desto ivrigare ju ljuvligare nötens 	 kärna är. Och som ett tecken på denna avhållsamhet blir de 	 först tonsurerade för att inte liderligheten skall råda över själ 	 och kropp.

	 På det andra trappsteget insätts de till klerker för att genom 	 sin ödmjukhet bli änglalika män, ty genom själens och kroppens ödmjukhet går man in i himmelen och besegras den högmodige djävulen. Och som ett tecken på detta steg förordnas 	 klerkerna till att fördriva demonerna, ty den ödmjuka människan lyfts upp till himmelen, varifrån den stolte demonen genom sitt högmod störtade ner.

	 På det tredje trappsteget insätts de till klerker sålunda: de skall 	 vara Guds lärjungar genom en ständig läsning av de gudomliga 	 	 skrifterna. Därför överlämnar biskoparna en bok åt dem, liksom också riddaren får ett svärd, för att de må veta vad man 	 bör göra och med bön och meditation bemöda sig om att stilla 	 Guds vrede mot Guds folk.

	 På det fjärde trappsteget insätts klerkerna som väktare över 	 Guds tempel och till att vaka över själarna. Därför överräcker 	 biskoparna nycklar åt dem, för att de skall ha omsorg om sina 	 bröders frälsning och med ord och föredömen leda och locka 	 de svaga till det som är fullkomligare.

	 På det femte trappsteget insätts de till att förvalta och vårda 	 altaret och till att förakta världsliga ting, så att de, eftersom de 	 gör tjänst vid altaret, också kan leva av altaret och inte behöver 	 bekymra sig om världsliga ting annat än i den mån det anstår 	 deras ställning.

	 På det sjätte trappsteget insätts de till att genom sin förkunnelse av sanningen och genom ett leverne som står i samklang 	 med deras förkunnelse vara apostoliska män.

	 På det sjunde trappsteget insätts de till att vara medlare mellan Gud och människa genom offret av min kropp. På detta 	 trappsteg står prästerna i en viss mening högre än änglarna.

	 Men nu måste jag klaga, ty dessa trappsteg är förstörda. I 	 stället för ödmjukheten älskar man högmodet, i stället för renheten övar man orenhet, man ägnar sig inte åt den Heliga 	 Skrift utan åt världens bok, altarena ger intryck av att vara 	 övergivna, Guds visdom kallas för fånigheter, man bekymrar 	 sig inte om själarnas frälsning. Och inte nog med detta, utan 	 dessutom kastar man ifrån sig mina kläder och föraktar mina 	 vapen. På berget visade jag för Mose de kläder som prästerna 	 under lagen skulle använda; inte för att det finns något materiellt i Guds himmelska boning, men eftersom andliga ting 	 inte blir fattbara annat än genom kroppsliga liknelser. Genom 	 något kroppsligt visade jag alltså något andligt, för att man 	 skulle veta vilken stor vördnad och renhet de borde äga som 	 	 har att handskas med verkligheten själv, dvs. min kropp, när nu 	 redan de som bara ägde skuggan och bilden hade en så stor 	 renhet och vördnad.

	 Men varför visade jag för Mose vilken stor skönhet de materiella kläderna skulle ha, om inte för att man därigenom skulle 	 få en bildlig kunskap om själens prydnad och skönhet ? Ty liksom prästens kläder är sju, så bör den själ som träder fram till 	 Guds kropp ha sju dygder. Själens första dräkt är ångern och 	 bekännelsen, och den täcker huvudet. Den andra är den hängivna kärleken till Gud och till kyskheten. Den tredje är det 	 mödosamma arbetet för att hedra Gud och tålamodet under 	 motgångarna. Den fjärde är att inte fästa avseende vid människors beröm och förebråelser utan endast vid sådant som 	 hedrar Gud. Den femte är kroppslig avhållsamhet i förening 	 med ödmjukhet. Den sjätte är begrundandet av Guds välgärningar och fruktan för hans domslut. Den sjunde är att älska 	 Gud över allting och att framhärda i det goda man påbörjat.

	 Nu är emellertid dessa kläder avlagda och föraktade. I stället 	 för att bekänna sina synder ursäktar man dem och tar lätt på 	 skulden, i stället för kyskheten ägnar man sig åt ständigt gyckel, 	 i stället för att möda sig om själens frälsning strävar man efter 	 det som är nyttigt för kroppen, i stället för att hedra och älska 	 Gud fikar man efter världsligt beröm och högfärd, i stället för 	 den prisvärda knappheten överflöd i allt, i stället för gudsfruktan, förmätenhet och kritik av Guds domar, och i stället för kärlek till Gud över allting är nu klerkerna otacksamma mot alla. 	 Därför skall jag, som jag har sagt genom profeten, komma med 	 vrede och nöden skall ge dem förstånd.«

	 Då svarade Barmhärtighetens moder som stod där bredvid: 	 »Välsignad vare du, min Son, för din rättfärdighets skull. Jag 	 vill tala till dig, som vet allt, för denna din bruds skull som du 	 vill undervisa om andliga ting, men som dock inte kan fatta det 	 andliga annat än i liknelser. Du sade ju i din gudom, innan du 	 	 hade antagit mänsklig natur av mig, att om det fanns tio rättfärdiga män i staden skulle du, för de tios skull, förbarma dig 	 över hela staden. Men nu finns det fortfarande oräkneliga präster som blidkar dig genom att frambära din kropps offer. Förbarma dig då för deras skull över dem som inte har mycket gott 	 att komma med. Detta ber jag om, jag som födde dig som människa. Detta ber alla dina utvalda om tillsammans med mig.«

	 Sonen svarade: »Välsignad vare du och välsignat vare ordet 	 från din mun. Du ser att jag på trefaldigt sätt skonar dem för tre 	 goda tings skull som offret av min kropp har. Liksom nämligen 	 genom Judas’ överträdelse tre goda ting blev uppenbara i mig, 	 så kommer genom frambärandet av detta offer tre goda ting till 	 själarna. Först och främst bör man prisa mitt tålamod, ty fast 	 jag visste att han skulle förråda mig drev jag inte bort honom 	 från mitt umgänge. För det andra, ty förrädaren och alla som 	 var med honom föll till marken genom ett enda ord från min 	 mun; så visade jag min makt. För det tredje, ty all hans och 	 djävulens ondska förvandlade jag till frälsning för själarna och i 	 detta blev den gudomliga visdomen och kärleken uppenbar.

	 Så kommer också tre goda ting av prästernas offer. Först och 	 främst lovprisas där mitt tålamod av hela den himmelska härskaran, ty jag är densamme i goda såväl som i onda prästers 	 händer, eftersom jag inte gör någon åtskillnad mellan personerna, ty det är inte människornas förtjänster utan mina ord 	 som konsekrerar detta sakrament. För det andra, eftersom detta offer är till gagn för alla av vilken präst det än är framburet. 	 För det tredje, eftersom det blir till gagn för dem som offrar 	 hur onda de än är, ty liksom mina fiender kroppsligen föll till 	 marken av ett enda ord som jag sade, nämligen: ›Det är jag‹, så 	 flyr demonerna från de offrandes själar som de ville fresta då 	 jag säger: ›Detta är min kropp‹, och de vågar inte på samma 	 djärva sätt komma tillbaka till dem, försåvitt de offrande inte 	 återigen vill synda.





	 Min barmhärtighet visar alltså skonsamhet i allt och uthärdar 	 alla, men rättfärdigheten ropar på vedergällning, ty dagligen 	 ropar jag, men hur många det är som svarar ser du väl. Dock 	 skall jag fortsätta att sända ut min muns ord och de som hör 	 dem skall sluta sina dagar i den glädje som är så ljuvlig att den 	 inte kan nämnas, eller ens uttänkas. Men över dem som inte 	 lyssnar skall, som det är skrivet, komma sju plågor i själen och 	 sju i kroppen. Genom att betrakta och läsa om det som en gång 	 skedde skall de finna vilka de plågorna är, så att de inte behöver 	 bäva genom att själva erfara dem.«





Kapitel 60


	 	 En god bön


	 	 	 »Välsignad vare du, min skapare och återlösare! Må du inte 	 förnärmas av att jag talar till dig som den sårade till läkaren, 	 som den bedrövade till tröstaren, som den fattige till den som 	 har rikedom i överflöd.

	 Den sårade säger ju: ›Du min läkare, må du inte känna vämjelse över mina sår, ty du är min broder!‹

	 Den bedrövade säger: ›Du min bäste tröstare, må du inte förakta mig, ty jag är orolig, men ge du mitt hjärta vila och mina 	 sinnen tröst !‹

	 Den fattige säger: ›Du är den rike och saknar inget, vänd din 	 blick mot mig, ty jag förgås av hunger, se på mig, ty jag är 	 naken och ge mig kläder så att jag kan värma mig!‹

	 Så säger också jag: O du min allsmäktige och bäste Herre! 	 Jag betraktar mina synders sår, som sårat mig alltsedan min 	 barndom, och jag klagar, ty jag har låtit min tid gå till ingen 	 nytta, mina krafter räcker inte längre till, ty de har runnit bort 	 i fåfängligheter.

	 Eftersom du är all godhets och barmhärtighets källa ber jag





	 dig: förbarma dig över mig, berör mitt hjärta med din kärleks 	 hand, ty du är min bäste läkare, trösta min ande, ty du är den 	 gode tröstaren!«





Kapitel 65


	 	 Den belägrade borgen


	 	 	 Maria talar: [...] »Det var en gång en mäktig man som hade en 	 kraftig borg. I den fanns fyra goda ting, nämligen färsk mat till 	 att fördriva all hunger, friskt vatten som släckte all törst, väldoft som fördrev alla giftiga lukter, nödvändiga vapen som 	 kunde slå ner varje fiende. När så borgherren en gång var upptagen med andra ting blev borgen belägrad. Då han blev varse 	 detta sade han till sin tjänare härolden: ›Gå‹, sade han, ›och 	 ropa så till mina soldater: Jag, herren, skall befria min borg, 	 och var och en som med god vilja följer mig skall vara med mig 	 i härligheten och bli lik mig i ära. Den som faller i strid, 	 honom skall jag uppväcka till ett liv utan någon brist och utan 	 något bekymmer och jag skall ge honom ständig ära och ett 	 överflöd som aldrig tryter.‹ När tjänaren hade tagit emot denna befallning ropade han, men han var inte så ivrig i sitt ropande. Hans rop nådde därför inte ända fram till den allra 	 tappraste soldaten och därför lät denne soldat bli att göra 	 något. Vad skall då herren göra med den soldat som gärna hade 	 velat göra sin insats, men inte hade hört häroldens rop? Borde 	 han inte få sin lön för sin goda viljas skull ? Men den slöe 	 härolden skall inte gå fri från tillrättavisning.

	 Denna borg är den heliga kyrkan, grundad med min Sons 	 blod, i vilken hans kropp finns, den som fördriver all hunger, 	 vidare den evangeliska vishetens vatten, doften av hans helgons 	 exempel och hans lidandes vapen. Denna borg är nu belägrad 	 av fiender, ty i den heliga kyrkan finns många som med rösten





	 förkunnar min Son men som med sitt leverne motsäger honom. Även om de talar om honom med rösten säger de emot 	 honom med sin vilja, eftersom de inte bryr sig om det himmelska fäderneslandet, om de bara kan tillfredsställa sin lusta. 	 För att alltså Guds fiender skall bli färre bör Guds vänner inte 	 förtröttas, ty den lön de skall få kommer inte att vara något 	 som hör denna tiden till, utan en som inte vet av något slut.«





Kapitel 67


	 	 Själen – Guds hustru


	 	 	 Sonen talar till bruden: »Jag är en enda Gud tillsammans med 	 Fadern och den Helige Ande. I min gudoms förutseende har 	 alltifrån begynnelsen och före världens skapelse allt blivit 	 förutsett och stadgat och allt, såväl kroppsligt som andligt, har 	 fått sin orubbliga bestämmelse och ordning, och allt består och 	 löper i överensstämmelse med vad som är bestämt och förutsett i mitt förutvetande.

	 Detta kan du förstå genom tre liknelser. Den första av dem 	 handlar om de levande varelserna, och här gäller att det är 	 kvinnan som föder och inte mannen. Den andra handlar om 	 träden, ty de söta bär en söt frukt och de bittra sin bittra frukt. 	 Den tredje handlar om himlakropparna, ty solen och månen 	 och allt annat på himlen rör sig i överensstämmelse med vad 	 som är bestämt i min gudom. Så har det också blivit förutbestämt rörande de förnuftsbegåvade själarna; hurudana de skall 	 bli är i förväg känt. Men detta mitt förutvetande är alls inget 	 hinder för dem, ty deras vilja kan röra sig fritt, de har fri vilja 	 och makt att välja vad de finner behag i.

	 Liksom alltså kvinnan föder och inte mannen, så bör den 	 goda själen, Guds hustru, med Guds hjälp föda, ty själen är 	 skapad till att göra framsteg i dygderna och till att, befruktad 	 	 av dygdernas utsäde, växa så att hon kan läggas till vila i den 	 gudomliga kärlekens armar. Den själ däremot som vansläktas 	 och avlägsnar sig från sitt upphov och sin skapare och inte 	 skänker honom någon frukt, handlar mot Guds anordning och 	 är därför ovärdig Guds ljuvlighet.

	 Guds oföränderliga anordning visar sig för det andra i träden, ty söta träd bär söta frukter, men bittra träd gör det motsatta. Liksom det finns två ting i dadeln, nämligen sötma och 	 en hård sten, så är det av evighet bestämt att där den Helige 	 Ande bor, där förlorar allt världsligt sin lockelse, där är all 	 världslig ära en börda och i detta hjärta ingjuter den Helige 	 Ande en så stor styrka och en sådan hårdhet att det inte bryts 	 itu av otålighet, inte kastas till marken av någon motgång och 	 inte grips av högmod av någon framgång. På samma sätt är det 	 av evighet förutsett att där djävulens törne finns, där finns en 	 frukt som på utsidan är röd men inuti är full av allsköns orenhet och vassa taggar. Så tycks det i djävulens lockelser finnas en 	 sötma, men den är av kort varaktighet och full av taggar och 	 bedrövelser, ty ju mera man befattar sig med världen, desto 	 mera nedtyngd blir man av dess tunga efterräkning. Liksom 	 alltså varje träd bär en sådan frukt som överensstämmer med 	 dess rot och stam, skall varje människa dömas efter den avsikt 	 som styr hennes handlande.

	 För det tredje har alla elementen sin ordning och rör de sig 	 på det sätt som av evighet är förutsett, nämligen enligt Skaparens vilja. Så bör också varje förnuftsbegåvad varelse vara 	 beredd att röras efter Skaparens bestämmelse. Om hon handlar på ett motsatt sätt är det uppenbart, att hon missbrukar den 	 fria viljan. Och där oförnuftet får bestämma hennes avsikter, 	 där förfaller den förnuftsbegåvade människan och drar hon en 	 tung dom över sig, eftersom hon inte gör bruk av sitt förnuft.

	 Människan bör alltså värna om sin vilja, ty jag skall inte göra 	 någon större orätt mot djävulen än mot mina änglar. Ty liksom





	 Gud av sin brud kräver en kysk och outsäglig ljuvlighet, så väntar djävulen av sin brud törnen och taggar. Djävulen kan inte 	 alls vinna, om inte viljan blivit förvänd till det onda.«





Kapitel 72


	 	 Syskonen i Betania


	 	 	 Sonen säger: »Det var två systrar, Marta och Maria, som hade 	 en bror, Lasarus, som jag uppväckte från de döda åt dem. Sedan 	 jag uppväckt honom tjänade han mig ännu mera än tidigare. Så 	 var det också med systrarna. Fast de var mina förtrogna och 	 hade tjänat mig ivrigt före broderns uppväckande, befanns de 	 efteråt vara ännu mera ivriga och hängivna. På liknande sätt 	 har jag nu gjort med er andligen, ty jag uppväckte er broder åt 	 er, dvs. er själ, som under fyra dagar varit död och redan luktade. Den hade avlägsnat sig från mig genom att av ont begär, 	 lust till världen och behag till synderna överträda mina bud.

	 Det var fyra ting som drev mig att uppväcka Lasarus. Det 	 första var att han var en vän medan han levde. Det andra var 	 systrarnas kärlek till honom. Det tredje var Marias ödmjukhet, 	 ty eftersom hon inför alla gästerna förnedrade sig för min skull 	 genom att tvätta mina fötter, förtjänade hon att i mångas åsyn 	 få glädjas och hedras. Det fjärde var för att härligheten hos 	 min mänskliga natur skulle bli uppenbar. Dessa fyra ting fanns 	 inte hos er, ty ni älskade världen mer än de. Därför är min 	 barmhärtighet större mot er än mot dessa systrar, ni som inte 	 har förtjänat någon barmhärtighet med några egna förtjänster. 	 Den är verkligen så mycket större som den andliga döden är 	 farligare än den kroppsliga döden och själens uppståndelse mera ärofull än den kroppsliga uppståndelsen.

	 Eftersom alltså min barmhärtighet föregår era gärningar så 	 bör ni, liksom dessa systrar, ta emot mig i ert hjärtas hus med en 	 	 brinnande kärlek: genom att ingenting älska såsom mig, genom att ha en full förtröstan på mig, genom att ödmjuka er tillsammans med Maria och genom att dagligen begråta era synder, genom att inte skämmas över att leva ödmjukt bland de 	 högmodiga och kyska bland de okyska, genom att i det yttre 	 visa andra hur mycket ni i det inre älskar mig. Liksom dessa 	 systrar bör ni också vara ett hjärta och en själ, kraftfulla i ert 	 förakt för världen och ivriga i ert lovsjungande av Gud. Om ni 	 gör så skall jag som uppväckte er bror, dvs. er själ, åt er, försvara den så att inte judarna dödar den.

	 Men vad hade det gagnat Lasarus att han stod upp från den 	 timliga döden, om han inte genom att leva bättre i detta livet 	 hade fått stå upp till ett andra och evigt liv? Och vilka är de judar som sökte efter att döda Lasarus, annat än de som förargar 	 sig över att ni lever bättre än de själva, de som talar om höga 	 ting men gör litet, som söker människors gunst och visar desto 	 mera förakt för sina föregångares gärningar ju mindre de bryr 	 sig om att förstå det som är sant och högt ?

	 Det finns många som förstår sig på att disputera om dygderna men som inte håller sig till dem genom att leva ett dygdigt 	 liv. Därför svävar deras själar i fara, ty deras ord är många, men 	 några gärningar ser man inte till. Var det så mina predikanter 	 gjorde? Ingalunda! De förmanade helt visst syndarna, inte genom stora ord utan genom få men kärleksfulla, beredda som de 	 var att ge ut sina liv för deras själar. För deras kärleks skull fick 	 också andra del av kärleken, ty glöden hos den som undervisar 	 har större verkan än ord på de själar som lyssnar. Men nu är 	 det många som talar högt och ljudligt om mig, men någon 	 frukt kommer inte, ty blåst ensam tänder inte veden, för så vitt 	 den inte samverkar med gnistor från elden.

	 Jag vill vaka över er och skydda er från dessa slag av ›judar‹ så 	 att ni inte kommer bort ifrån mig, vare sig genom deras ord 	 eller deras gärningar. Men jag vill inte försvara er så att ni förskonas





från lidande, utan så att ni inte dukar under av otålighet. Räck ni fram viljan, så vill jag tända er vilja med min kärlek.«





Kapitel 74


	 	 Hästen och sadeln


	 	 	 [Maria talar genom Birgitta till hennes son Karl:] Återigen 	 visade sig modern och sade: »Min son, du behöver också en 	 häst och en sadel. Med hästen menas andligen dopet, ty liksom 	 hästen med sina fyra fötter för människan framåt på vägen, så 	 för dopet, som hästen betecknar, med sina fyra andliga verkningar människan fram inför Guds åsyn. Den första av verkningarna är att de döpta befrias från djävulen och förpliktas att 	 följa buden och att tjäna Gud. Den andra är att de renas från 	 ursprungssynden. Den tredje är att de görs till Guds barn och 	 till hans arvingar. Den fjärde är att himmelen öppnas för dem.

	 Men det finns, Gudi klagat, många som, då de nått den ålder 	 då de kan skilja mellan gott och ont, lägger betsel på dopets 	 häst och styr in den på en orätt väg. Dopets väg är rätt och man 	 håller sig till den på riktigt sätt när människan, redan innan 	 hon når fram till den åldern, får lära sig goda seder och befästs 	 i dem och, när hon uppnått denna ålder, noga betänker vad 	 hon lovade när hon döptes och håller tron och kärleken till 	 Gud okränkt. Men hon förs bort ifrån den rätta vägen och 	 låter sig ledas av betslet, när hon föredrar världen och köttet 	 framför Gud.

	 Hästens sadel beteckningar de verkningar som dopet har och 	 som det har på grund av Jesu Kristi bittra lidande och död. Vad 	 är nämligen vattnet annat än ett element ? Men sedan Guds 	 blod utgjutits kommer Guds ord och kraften av Guds utgjutna 	 blod till elementet. Och på det sättet görs dopvattnet genom 	 	 Guds ord till en försoning mellan människa och Gud, till en 	 barmhärtighetens port, ett bortjagande av demonerna, en väg 	 till himmelen och till syndernas förlåtelse. Må alltså den som 	 vill berömma sig av dopets kraft först betänka den bitterhet 	 som gav åt dopet dess verkan, så att han, då den mänskliga själen upphäver sig mot Gud, betänker hur bitter återlösningen 	 var, hur ofta han brutit doplöftet och vilket straff han förtjänade på grund av sitt återfall.

	 För att människan skall sitta säkert i de verkningar som 	 dopets sadel har måste hon ha två stigbyglar, dvs. hon måste 	 bedja på två sätt. Först bör hon bedja så: ›O, Herre Gud allsmäktig, välsignad vare du, ty du har skapat och återlöst mig. 	 Och då jag var värd att förkastas, stod du ut med mina synder 	 och ledde mig till boten. Inför ditt majestät, Herre, inser jag 	 att jag till ingen nytta och på ett sätt värt fördömelse har förslösat allt vad du gav mig till min frälsning: botens tid gav jag 	 till fåfängligheter, kroppen till tygellösheter, dopets nåd till 	 högmodets gärningar. Allt detta älskade jag mera än dig, du 	 som skapat och återlöst mig, du som närt och uppehållit mig. 	 Därför ber jag om din barmhärtighet, ty av mig själv är jag 	 eländig. Och eftersom jag inte insåg ditt goda tålamod mot 	 mig, inte bävade för din fruktansvärda rättvisa, inte brydde mig 	 om vilket svar jag gav dig på allt oräkneligt gott du givit mig, 	 utan dag efter dag utmanade dig med mitt onda, så har jag bara 	 ett enda ord att säga dig och det är: Förbarma dig, Gud, över 	 mig för din stora barmhärtighets skull !‹

	 Må den andra bönen vara denna: ›O Herre, allsmäktige 	 Gud, jag vet att jag har allt från dig och att jag ingenting är 	 eller kan utom endast detta som jag själv har gjort, nämligen 	 syndat. Därför åkallar jag ödmjukt din godhet, att du inte gör 	 med mig efter mina synder utan efter din stora barmhärtighet. 	 Och sänd mig din Helige Ande som upplyser mitt hjärta och 	 ger det styrka att vandra på dina budords väg, så att jag blir





	 uthållig i det som jag genom din ingivelse har insett och så att 	 frestelserna inte skiljer mig från dig.‹ Låt oss därför, min son, 	 eftersom du saknar dessa ting, bedja till dem som bittert fått 	 fästa Guds lidande i sitt hjärta, att de av sin kärlek skänker dig 	 dem.«

	 Sedan detta blivit sagt visade sig genast en häst, prydd med 	 gyllene smycken. Och modern svarade och sade: »Dessa hästens prydnader betecknar den Helige Andes gåvor som skänks i 	 dopet. Ty vare sig dopet förrättas av en god eller en ond tjänare 	 blir därigenom det fäderneärvda brottet förlåtet, förökas nåden, 	 förlåts varje synd, skänks den Helige Ande som en förstlingsgåva, får man änglar till skydd och himmelen som arvegåva.

	 Se, min son, dessa är en andlig riddares prydnader! Den som 	 blir iförd dem skall få den outsägliga lön varmed man förvärvar 	 evig glädje, ära i vilan, evigt överflöd, liv utan ände.«

	 Denne riddare var herr Karl, den heliga Birgittas son.





Kapitel 76


	 	 Kyrkans sanna rikedomar


	 	 	 [Jungfrun talar till bruden:] »Min dotter! Skulle inte Gud ha 	 kunnat välja kungar och furstar till apostlar, ty då hade kyrkan 	 genom dem blivit rik genom jordiskt arv? Det skulle han förvisso ha kunnat, men den rike Guden kom fattig till världen, 	 för att visa att det jordiska är förgängligt och för att människan 	 genom sin Herres föredöme skulle lära sig att inte blygas för 	 fattigdomen utan skynda mot de sanna och himmelska rikedomarna. Därför började han sitt sköna kyrkbygge med en fattig 	 fiskare och satte honom i sitt ställe, för att han i denna världen 	 skulle leva av den lott som Herren gav och inte av arv.

	 Av tre goda ting hade alltså kyrkan sin början: för det första 	 av en brinnande tro, för det andra av fattigdomen, för det tredje 	 	 av kraftgärningar och underverk. Dessa tre ting fanns hos den 	 salige aposteln Petrus, ty han hade en brinnande tro när han 	 fritt bekände sin Gud och inte tvekade att dö för honom. Han 	 hade också fattigdomen, när han gick som en tiggare och livnärde sig genom att arbeta med sina händer. Men i andligt 	 avseende var han sannerligen rik (vilket är något förmer), när 	 han åt en lam gav förmågan att gå (vilket ingen furste kunde); 	 något guld eller silver att ge honom hade han inte.

	 Hade inte Petrus, som uppväckte döda, kunnat få guld om 	 han hade velat det ? Säkert, men han gjorde sig kvitt rikedomens bördor för att desto lättare kunna gå in i himmelen och 	 som fårens lärare ge sina får ett föredöme i ödmjukhet, ty ödmjukhet och fattigdom är det sätt på vilket man andligen och 	 kroppsligen går in i himmelen.

	 För det tredje fanns hos honom kraften att göra under, ty – 	 om vi nu lämnar de större underverken åt sidan – sjuka blev 	 helade redan av skuggan från Petrus. Eftersom Petrus alltså 	 ägde dygdernas fullkomning och var nöjd med det allra nödvändigaste blev hans tunga gjord till nyckeln till himmelen och 	 hans namn till välsignelse både i himmelen och på jorden. De 	 däremot som på jorden har haft höga namn och älskat avskrädet, dvs. det jordiska, de har blivit bortglömda på jorden och 	 med fasa beskrivits i rättfärdighetens bok.

	 Eftersom Gud ändå ville visa att varken Petrus’ eller andra 	 heligas fattigdom var påtvingad utan frivillig, sporrade han 	 mångas själar att bistå dem. Men själva berömde de sig mera av 	 fattigdomen än av rikedomens törntaggar. Och ju mera fattigdomen ökade hos dem, desto mera förökades deras fromhet. 	 Och vad är det att förundras över? Hur skulle Gud kunna vara 	 borta från dem som valt Gud och hans glädje? De däremot 	 som eftertraktade världens fröjder, hur skulle Gud kunna vara 	 ljuvlig för dem? I deras ögon var han snarare en främling.«





Kapitel 77


	 	 »Den minsta lilla myggan i ditt välde«


	 	 	 »Ära vare den allsmäktige Guden för allt skapat ! Lov vare honom för alla hans kraftgärningar! Pris och heder vare honom 	 för all hans kärlek! Jag, ovärdiga människa, som alltsedan min 	 ungdom har gjort mycket ont mot dig, min Gud, tackar dig på 	 nytt, min ljuvaste Gud, och i synnerhet för detta att ingen är så 	 brottslig att du förvägrar honom din barmhärtighet, om han 	 bara – tillsammans med föresatsen att bättra sig – med kärlek 	 och sann ödmjukhet ber dig om barmhärtighet.

	 O käraste Gud, inget är ljuvligare än du! Vad du har gjort 	 med mig är underbart för alla som hör om det. Ty när det behagar dig, då söver du min kropp, men inte med en kroppslig 	 sömn utan med en andlig vila. Men min själ väcker du då upp 	 liksom ur en dvala till att andligen se, höra och känna. O Herre Gud, o hur ljuvliga är inte orden från din mun! Så ofta som 	 jag hör din Andes ord tycks det mig att min ande slukar i sig 	 dem med en känsla av outsäglig ljuvlighet, som om de vore den 	 ljuvligaste mat. Den tycks falla ner i min kropps hjärta med 	 stor glädje och outsäglig tröst. Förunderligt är detta: då jag 	 hör dina ord händer bådadera: jag känner såväl mättnad som 	 hunger. Mättnaden kommer av att ingenting annat då behagar 	 mig än dessa ord. Hungern kommer av att min aptit på dem 	 ständigt ökar. Välsignad vare du, min Gud Jesus Kristus! Giv 	 mig alltså, Herre, din hjälp så att jag under alla mitt livs dagar 	 kan fullborda allt till ditt behag!«

	 Kristus svarade och sade: »Jag har ingen början och inget 	 slut och allt har skapats genom min makt och fått sin gestalt av 	 min vishet. Allt styrs av mitt domslut och inget är omöjligt för 	 mig och alla mina verk är i sanning inrättade av kärlek. Därför 	 är det hjärta verkligen hårt som inte vill älska mig och inte heller frukta mig. Jag är ju bådadera: såväl den som ger näring åt 	 alla människor som den som dömer dem. Men djävulens vilja 	 gör de, hans som är min drabant och den som förråder människorna. Han räckte världen ett gift som var så pestsmittat att 	 den själ som begärligt smakat det inte kan leva utan faller ner 	 död i helvetet och i evighet skall leva mitt i dess elände. Detta 	 gift är synden. Fast den för många har en ljuvlig smak, blir den 	 till slut outhärdligt bitter. Helt visst får man där varje stund 	 dricka detta gift ur djävulens hand. Vem har någonsin hört talas om något mera egendomligt : Åt människorna räcks livet, 	 men de väljer döden och tar den frivilligt i famn.

	 Men jag som har makt över allt, hyser medlidande med dem 	 i deras olycka och stora nödläge. Jag gjorde som den rike och 	 kärleksfulle kung som sände ett dyrbart vin till sina förtrogna 	 tjänare och sade så: ›Räck detta vin till många, och inte bara 	 till er själva, ty det är mycket hälsosamt. Det ger nämligen hälsa åt de sjuka, tröst åt de bedrövade och ett starkt hjärta åt de 	 friska.‹ Tillsammans med vinet skickade han också ett kärl till 	 att dricka ur. Sannerligen, detta var vad jag gjorde i detta rike. 	 Till mina tjänare sände jag mina ord, som är att likna vid det 	 bästa vin, och de gav dem vidare åt andra, ty de är hälsobringande.

	 Med detta kärl menar jag dig som hör mina ord. Du har gjort 	 bådadera: du hörde mina ord och du gav dem vidare, ty du är 	 mitt eget kärl som jag fyller när jag vill och ur vilket jag öser 	 upp när det behagar mig. Och därför skall min Ande visa dig 	 vart du bör bege dig och vad du skall tala. Du behöver inte 	 frukta någon utom mig, men med glädje bör du bege dig dit 	 jag vill och oförfärat säga det som jag befaller dig, ty mig kan 	 inget motstå och jag vill stanna kvar hos dig.«

	 Därefter talade bruden och sade: »Det som jag hörde denna 	 röst säga besvarade jag under tårar så: ›O, min Herre Gud, jag 	 som är som den minsta lilla myggan i ditt rike, jag ber dig att 	 	 du tillåter mig att svara dig.‹« Men rösten svarade och sade: 	 »Jag visste ditt svar redan innan du hade tänkt ut det. Men jag 	 ger dig mitt tillstånd att tala.« Då sade bruden: »Jag svarade: 	 ›Du som är all härlighets Konung, som ingjuter all visdom och 	 åstadkommer alla dygdens gärningar, ja som är kraften själv, 	 varför vill du ta mig i tjänst för ett sådant uppdrag, jag som har 	 förstört min kropp genom synder, jag som vad beträffar vishet 	 är lik en åsna och oförmögen att utföra några dygdens gärningar? Men du ljuvaste Gud, Jesus Kristus, bli inte vred på 	 mig för att jag frågar dig på detta sätt ! Man bör ju inte förvåna 	 sig över något beträffande dig, ty du kan göra allt vad du vill, 	 men förvåningen gäller helt och hållet mig, ty jag har förolämpat dig i mycket och bättrat mig föga.‹«

	 Rösten svarade och sade: »Jag vill svara dig med en liknelse. 	 Om man skulle skänka en samling mynt åt en rik och mäktig 	 kung och han lät smälta ner dem och tillverka något av dem 	 som han tyckte om – kanske kronor och ringar av guldmynten, 	 fat och dryckeskärl av silvermynten, kittlar och pannor av kopparmynten – och kungen sedan använde dem till sin nytta och 	 heder, inte skulle du väl förundra dig över att han gjorde så? 	 Ännu mindre borde du förundra dig över att jag med glädje tar 	 emot mina vänners hjärtan som de skänker mig och gör med 	 dem efter mitt behag. Och fast några har ett större förstånd 	 och andra ett mindre, så använder jag – eftersom de skänker 	 mig sina hjärtan – några till en sak och andra till något annat, 	 men dock alla till min ära och heder, ty den rättfärdiges hjärta 	 är ett mynt som behagar mig mycket.

	 Det som alltså är mitt kan jag använda som jag vill. Och 	 eftersom du är min så bör du inte förundra dig över det som 	 jag vill göra med dig, utan vara fast och orubblig så att du härdar ut, och villig så att du gör vad jag än befaller dig. I alla situationer har jag ju makt att ge dig vad du behöver.«





Kapitel 78


	 	 Den fallfärdiga kyrkobyggnaden


	 	 	 I det ögonblicket uppenbarade sig för henne [Birgitta] den allra mest vördnadsvärda Jungfrun. När kvinnan betänkte sin 	 egen svaghet blev hon förskräckt över den underbara synen 	 och fruktade att det var fråga om ett djävulskt bedrägeri. Hon 	 bad därför innerligt till den barmhärtige Guden att han inte 	 skulle tillåta att hon föll för djävulska frestelser. Jungfrun som 	 uppenbarade sig för henne sade då: »Var inte rädd för att det 	 som du nu ser och hör kommer från den onde anden. Liksom 	 två ting – nämligen ljus och värme, men däremot inte någon 	 mörk skugga – beledsagar solens ankomst, så beledsagar på liknande sätt också två ting – nämligen den gudomliga kärlekens 	 värme och en fullkomlig upplysning om den katolska tron – 	 den Helige Andes ankomst till hjärtat. Och dessa två förnimmer du nu i dig, i det att du inte älskar något så mycket som 	 Gud och inte brister i en enda punkt när det gäller den katolska tron. Men dessa två ting följer inte med den onde anden, 	 som man kan likna vid den mörka skuggan.«

	 Jungfrun sade dessutom så till denna kvinna: »Å mina vägnar 	 skall du sända mina ord till denne höge prelat.« På detta svarade kvinnan bedrövad: »O, min vördnadsvärda Jungfru! Han 	 kommer inte att tro mig utan han kommer, tror jag, snarare att 	 göra sig löjlig över orden än hålla dem för att vara gudomlig 	 sanning.« Jungfrun svarade henne och sade: »Fast jag väl känner hans hjärtas inställning och det svar han kommer att ge 	 och hur han kommer att sluta sitt liv, skall du ändå bära fram 	 mina ord till honom.

	 Jag vill upplysa honom om att grunden till den heliga kyrkans högra sida är så skadad att det höga valvet har åtskilliga 	 sprickor. Det kan bli så farliga ras att många som går under det 	 	 kan förlora livet. Många av dess pelare som skulle resa sig mot 	 höjden lutar sig ända ner mot marken och hela golvet är så 	 sprucket att blinda som går där faller och skadar sig och att 	 ibland till och med sådana som ser klart faller tillsammans med 	 de blinda och skadar sig på grund av de farliga sprickorna i golvet. För dessa orsakers skull befinner sig Guds kyrka i ett farligt läge och vad som kan hända henne för den sakens skull 	 tycks vara nära förestående. Hon kommer helt visst att störta 	 samman, försåvitt hon inte snart får hjälp till restaurering. Och 	 hennes fall kommer att vara så stort att det kommer att höras 	 över hela kristenheten.

	 Allt detta bör man förstå på ett andligt sätt. Jag är den jungfru, i vilkens sköte Guds Son ville vila tillsammans med gudomen och den Helige Ande – dock utan att jag var smittad av den 	 kroppsliga lusten. Denne Guds Son föddes ur mitt slutna sköte 	 med gudom, mandom och helig Ande, till min stora tröst och 	 utan någon smärta. Jag stod också vid korset, när han med sant 	 tålamod segerrikt kämpade mot dödsriket och öppnade himmelen med sitt hjärtas blod. Jag var också på berget, då samme 	 Guds Son, som också är min son, steg upp till himmelen. Jag 	 har vidare fått en klar kunskap om hela den katolska tron, som 	 han förkunnade och lärde alla dem som ville träda in i himmelriket. Nu står jag ovanför världen med ivrig bön till min älskade son, jag liknar regnbågen över himlens skyar, den som ses 	 böja sig ner till jorden och med sina båda ändar beröra den.

	 Med regnbågen menar jag mig själv, ty jag böjer mig ner till 	 världens inbyggare genom att med min ständiga bön beröra 	 både goda och onda. Till de goda böjer jag mig för att de skall 	 bli fasta i det som den heliga modern kyrkan befaller. Till de 	 onda böjer jag mig för att de inte skall fortsätta med sin ondska 	 och bli ännu sämre. Honom, till vilken jag sänder dessa ord, 	 vill jag upplysa om att från den ena sidan reser sig otäcka och 	 förskräckliga moln som döljer regnbågens klarhet. Med detta





	 syftar jag på dem som med sin kropp lever otuktigt, som är 	 omättliga och utan botten som det bråddjupa havet när det 	 gäller begär efter penningar och som oförnuftigt och slösaktigt 	 och för sin skrytsamhets och högfärds skull förskingrar egendom, liksom en forsande ström som låter vattnet rinna.

	 Dessa tre synder utövar nu många av den heliga kyrkans förmän, vilkas synder stiger upp mot himmelen, avskyvärda och 	 vidriga inför Guds ansikte. De sker helt emot min bön och är 	 som mörka skyar som skymmer den strålande regnbågen. De 	 som tillsammans med mig skulle leva till Guds behag, de uppväcker nu alltså på det allvarligaste hans vrede mot sig själva. 	 Sådana personer i den heliga kyrkan bör inte upphöjas utan nedtryckas. Var och en som skulle vilja anstränga sig för att kyrkans 	 grund skall bli stadig och dess golv helt och som önskar att återupprätta den välsignade vingård som Gud själv har planterat 	 och bevattnat med sitt blod, men som tror sig vara föga lämplig 	 för detta, den människan vill jag, Himmelens Drottning, tillsammans med alla himmelens härskaror komma till hjälp. Vi vill 	 rycka upp de skadade rötterna och kasta de förtorkade träden på 	 elden och i deras ställe plantera fruktsamma plantor. Med denna 	 vingård menar jag Guds heliga kyrka, i vilken två ting behöver 	 förnyas, nämligen ödmjukheten och den gudomliga kärleken.«





Kapitel 82


	 	 Brudens mun, öron, ögon och hjärta


	 	 	 Sonen talar: »Du bör, likt en brud, ha en angenäm mun, rena 	 öron, kyska ögon och ett stadigt hjärta. Så bör en själ vara beskaffad. Hennes mun är det rena sinnet. Där bör inget annat 	 komma in än sådant som behagar mig. Munnen – sinnet – bör 	 också vara angenämt genom doften från de goda tankar som 	 kommer av den ständiga åminnelsen av mitt lidande. Sinnet bör 	 vidare vara som en röd mun, nämligen brinnande av gudomlig 	 kärlek, så att det handlar i överensstämmelse med sin kunskap. 	 Ty liksom ingen vill kyssa en blek mun, så behagar ingen själ mig, 	 om den inte gör det goda endast därför att viljan är god. Sinnet 	 bör också, liksom munnen, ha två läppar, det vill säga två böjelser, en som längtar efter det himmelska och en som föraktar allt 	 jordiskt. Själens nedre del bör vara fruktan för döden, då själen 	 skall skiljas från kroppen. Hur bör den då vara beskaffad? Men 	 den övre delen bör vara fruktan för den omskakande domen.

	 Mellan dessa båda bör själens tunga röra sig. Vad är nämligen 	 själens tunga annat än det oupphörliga betraktandet av min 	 barmhärtighet ? När du alltså tänker på min barmhärtighet, 	 hur jag skapade dig och återlöste dig, hur jag led för dig, betänk 	 då även vilken sträng domare jag är, jag som inte kommer att 	 låta något förbli ostraffat, och betänk hur oviss dödsstunden är.

	 Må själens ögon vara menlösa som de duvor som ger akt på 	 höken där den flyger över vattnet. Det betyder: må du alltid 	 fästa din tanke vid min kärlek och mitt lidande och vid mina 	 utvaldas gärningar och ord. Därigenom skall du förstå hur djävulen kan lura dig och att du aldrig kan vara säker på dig själv.

	 Må dina öron vara rena, så att du inte får lust att lyssna till 	 lättsinnigheter och sådant som bara är värt ett grin. Må ditt 	 hjärta vara stadigt, så att du genom att bevara tron inte fruktar 	 döden, inte skäms för världens hån, inte blir rädd för att för 	 min skull, jag som är din Gud, skadas till kroppen.«





Kapitel 83


	 	 Själen – tjänare, son och brud


	 	 	 Sonen talar: »Jag älskar dig som en herre sin tjänare, som en 	 fader sin son och som en man sin hustru. Ty en herre säger till 	 en tjänare: ›Jag skall ge dig kläder, tillräckligt med mat och 	 	 lagom mycket arbete.‹ Men till en son säger en fader: ›Allt 	 mitt är ditt.‹ Till sin hustru däremot säger en man: ›Min vila är 	 din vila och min glädje är din glädje.‹

	 Vad kommer väl de tre att svara på en så stor kärlek? Kommer inte tjänaren, om han är god, att säga till sin herre: ›Eftersom det är min lott att vara tjänare, vill jag tjäna dig hellre än 	 någon annan.‹ Men sonen kommer att säga till sin fader: ›Eftersom jag har allt gott från dig, vill jag aldrig skiljas från dig.‹ 	 Hustrun däremot kommer att säga till mannen: ›Eftersom det 	 är genom ditt arbete som jag har mitt uppehälle och jag har 	 värme från ditt bröst och hör ljuvliga ord från dig, vill jag hellre dö än skiljas från dig.‹

	 Jag, Gud, är denne man. Min brud är själen som jag vill skänka glädje i min vila, mätta med maten från min gudom och vilken det tillkommer att uthärda alla vedervärdigheter hellre än 	 att skiljas från mig, ty utan mig har hon varken någon glädje 	 eller någon berömmelse. Men till ett äktenskap hör två ting: 	 först de goda ting som makarna lever av, och för det andra en 	 son som kan ta emot arvet från dem. (En tjänare däremot finns 	 där för att tjäna.) Om Abraham kan vi ju läsa att han var bedrövad över att han inte hade någon son.

	 Själen har sålunda goda ting att leva av när den är full av dygder. Hon har en son, när hon har urskillningsförmåga så att 	 hon kan skilja dygder från laster och när hon urskiljer på samma sätt som Gud gör. Hon har vidare en tjänare, nämligen en 	 böjelse i sin kropp, som inte lever som köttets lustar bjuder 	 utan som det är nyttigt för kroppen och så att det länder till 	 själens fullkomning.

	 Jag älskar dig alltså som en man sin hustru, ty min vila är din 	 vila. Det tillkommer dig att hellre villigt uthärda alla prövningar än att reta mig till vrede. Jag älskar dig också som en fader 	 sin son, ty jag har givit dig urskillningsförmåga och fri vilja och 	 jag älskar dig som en herre sin tjänare, ty jag bjöd att du skulle





	 ha vad du behöver och lagom med arbete. Denna tjänare – 	 kroppen – är dock så oförnuftig att den hellre vill tjäna djävulen än mig. Men djävulen skänker aldrig någon vila från världens bekymmer.«





Kapitel 86


	 	 Nådens honung


	 	 	 Modern talar: »Jag är Barmhärtighetens drottning och moder. 	 Min son, han som är alltings skapare, hade en sådan ljuvlig kärlek till mig att han gav mig en andlig insikt i fråga om allt skapat. Jag liknar alltså en blomma från vilken bina främst hämtar 	 sin söta honung, men som ändå har kvar sin sötma, hur mycket 	 de än hämtar från den. Det innebär: Jag kan utverka nåd åt alla 	 och av den har jag i överflöd. I sanning: Även mina utvalda är 	 som bin, ty i sin hängivenhet längtar de efter att ära mig. Liksom bina har de två fötter: De har nämligen en ständig längtan 	 efter att öka min ära och de anstränger sig genom sin möda att 	 åstadkomma detta. De har även två vingar, ty de anser sig ovärdiga att ära mig, men av lydnad gör de allt som länder till min 	 ära. Vidare har de en gadd och om de mister den dör de. Så har 	 mina vänner många bedrövelser i världen och för att de skall 	 vaka över sina dygder skall de bedrövelserna inte tas ifrån dem 	 förrän detta livet når sitt slut. Men jag, som har tröst i överflöd, skall i rikt mått skänka dem tröst.«





Kapitel 87


	 	 Dygdernas skönhet


	 	 	 Sonen talar till bruden: »Jag har tidigare sagt dig att du bör ha 	 klara ögon, så att du ser det onda som du har gjort och det goda 	 	 som du har underlåtit att göra. Må din mun, dvs. din själ, vara 	 ren från allt ont. Läpparna är i sanning de två begär som du bör 	 ha, nämligen begäret att lämna allt för min skull och viljan att 	 förbli hos mig. Och dessa läppar bör vara röda, ty den färgen 	 är vackrare och syns på längre avstånd än andra. Den färgen 	 betecknar skönheten och all skönhet ligger i dygderna, ty ingen 	 offergåva är Gud mera behaglig än offret av det som människan älskar mest och som mer än något annat kan bygga upp 	 andras själar. Därför bör människan i sin vilja och i sin gärning 	 skänka Gud det som är henne kärast. Man kan ju läsa att Gud 	 gladde sig över sina fullkomliga verk. Så gläder sig Gud också 	 när en människa helt och hållet frambär sig själv till honom och 	 både i plågan och i glädjen vill det som Gud vill. [...]

	 Jag har tidigare också sagt dig att jag vill bli älskad med en 	 brinnande kärlek, ty jag är som en eld av gudomlig kärlek. I 	 min eld finns i sanning tre förunderliga ting. Det första är att 	 den brinner och aldrig har blivit tänd, det andra att den aldrig 	 släcks ut, det tredje att den alltid brinner och aldrig kommer 	 att förtäras.

	 Sådan var min kärlek till människan i min gudom alltifrån 	 begynnelsen och den brann ännu mera då jag antog den 	 mänskliga naturen. Nu brinner den så starkt att den aldrig kan 	 slockna; den gör själen brinnande men förtär den inte, utan 	 skänker den ständigt ny styrka. Detta kan du lära av fågeln Fenix som, fastän tyngd av ålderdom, samlar ved på det högsta 	 berg. När veden har antänts av solens hetta kastar fågeln sig i 	 elden, dör och får liv igen. Så är det också med själen som tänds 	 av den gudomliga kärlekens eld och står upp ur den, såsom 	 Fenix, skönare och starkare än förut.«





Kapitel 89


	 	 Den andlige riddarens vapen


	 	 	 Sonen talar: »Må var och en som vill strida vara storsint och 	 stå upp igen om han faller, inte förtrösta på sina egna krafter 	 utan på min barmhärtighet. Den som misströstar om min godhet och tänker så för sig själv: ›Om jag skulle företa mig något 	 och då tyglar min kropp med fastor och mödosamma nattliga 	 vakor, skulle jag inte kunna hålla ut och inte hålla mig borta 	 från lasterna, ty Gud skulle inte hjälpa mig.‹ Den som tänker 	 så, han förtjänar att falla.

	 Må alltså den som vill strida andligen förtrösta på mig och på 	 vad han kan uträtta med min nåds hjälp. Må han vidare ha viljan att göra det goda och undvika det onda och stå upp igen så 	 snart han faller; må han för den skull läsa denna bön: ›Herre, 	 allsmäktige Gud, som leder alla till det goda. Jag, syndare, har 	 alltför länge genom mina synder hållit mig borta från dig. Jag 	 tackar dig för att du har fört mig tillbaka till den rätta vägen. 	 Jag ber dig, barmhärtige Jesus, att du förbarmar dig över mig, 	 du som stod fäst på korset, blodig och lidande. Och jag ber dig 	 genom de fem såren och genom den smärta som genom dina 	 genomstungna ådror nådde ända till hjärtat, att du i dag ville 	 bevara mig så att jag inte faller i synd. Ge mig även kraft att 	 motstå fiendens pilar och manligt så upp igen, om det skulle 	 hända att jag föll i synd.‹

	 Men för att under striden kunna framhärda i det goda, må 	 han bedja så: ›O, Herre Gud, för vilken inget är omöjligt och 	 som förmår allt, ge mig styrka att göra goda gärningar och hålla ut i det goda.‹

	 Härefter må han fatta svärdet i sin hand, dvs. den rena bekännelsen, som bör vara grundlig och klar: grundlig, så att han 	 noggrant rannsakar sitt samvete, hur och hur mycket och var 	 	 han har felat och av vilken orsak; klar, så att han inte blygs för 	 något, inte döljer något, eller framställer sina synder på ett 	 oriktigt sätt. Detta svärd bör ha två vassa eggar, nämligen viljan 	 att inte mera synda och viljan att gottgöra det han brutit. Må 	 spetsen på detta svärd vara ångern. Med den dödas djävulen 	 när människan, såsom hon tidigare hade sin glädje i synden, nu 	 sliter sönder och begråter den därför att hon med den retade 	 mig, Gud, till vrede. Detta svärd bör även ha ett fäste, dvs. betraktandet av Guds stora barmhärtighet. Denna barmhärtighet 	 är så väldig att ingen är en så stor syndare att han inte får förlåtelse, om han ber om den med viljan att bättra sig.

	 Med detta medvetande – nämligen att Gud är oändligt barmhärtig – må man fatta bekännelsens svärd, men för att handen 	 inte måtte såras av eggen må den skyddas av det järn som finns 	 mellan eggen och fästet. Och för att svärdet inte måtte falla ur 	 handen måste där finnas en hindrande svärdsknapp. Denna liknelse betyder: Må den som har bekännelsens svärd och som 	 för Guds barmhärtighets skull hoppas på förlåtelse och rening 	 från synderna akta sig, så att han inte faller genom att förmätet 	 ta förlåtelsen för något givet. Det är därför en svärdsknapp bör 	 sitta i vägen, dvs. gudsfruktan, så att man hyser fruktan för att 	 Gud skall dra undan sin nåd och i stället vredgas för den stora 	 förmätenhetens skull. Men för att handen genom sitt ivriga 	 men okloka arbete inte skall såras och förlora sin kraft, måste 	 den skyddas av det järn som finns mellan handen och eggen, 	 dvs. genom betraktandet av Guds rättvisa, ty fastän jag, Gud, 	 såtillvida är rättvis att jag inte lämnar någonting utanför 	 rannsakningen och domen, visar jag dock en sådan barmhärtighet och billighet att jag inte fordrar mera än vad naturen 	 kan bära och efterskänker jag det största straff och förlåter jag 	 en stor synd för en mycket liten gottgörelse.«





Kapitel 94


	 	 Dagliga böner


	 	 	 Guds Son talar till bruden och säger: »Den yttre skönheten 	 betecknar den inre skönhet som en människa bör ha. Säg därför, när du tar på dig doket eller slöjan som håller samman 	 håret: ›O Herre Gud, jag tackar dig ty du har burit mig i min 	 synd. Och eftersom jag, för min bristande avhållsamhets skull, 	 inte är värdig att se dig gömmer jag mitt hår.‹« Och Herren 	 tillade: »Så mycket är den bristande avhållsamheten föraktlig 	 inför mig, att även en jungfru inför mig inte är en jungfru om 	 hon har viljan att leva okyskt, för så vitt hon inte bättrar denna 	 vilja genom att göra bot.

	 När du höljer pannan skall du säga: ›O Herre Gud, du som 	 har skapat allt väl och människan till något förnämligare än allt 	 annat, nämligen efter din bild, förbarma dig över mig! Och 	 eftersom jag inte har bevarat mitt ansiktes skönhet för att du 	 skulle få äran, beslöjar jag min panna.‹ Och när du sätter på dig 	 skorna skall du säga: ›Välsignad vare du, min Gud, som befaller mig att bära skor för att jag skall vara stark och inte trög i 	 din tjänst. Stärk mig alltså, så att jag kan gå på dina budords 	 väg.‹ Må du i dina övriga klädesplagg visa ödmjukhet och i alla 	 dina kroppsdelar en måttfull värdighet.

	 När du går till bords skall du säga: ›O Herre Gud, om du ville hålla oss vid liv utan mat (något som vore möjligt för dig), 	 ville jag gärna be dig att göra det. Men eftersom du befaller oss 	 att äta måttfullt ber jag dig: Ge mig återhållsamhet i ätandet, 	 så att jag genom din nåd kan äta det som är nödvändigt för min 	 natur och inte som kroppens lust begär.‹

	 När du går till sängs för att sova skall du säga: ›Välsignad vare 	 du, Gud, som inrättar växlingen av tiden till vår själs och vår 	 kropps hälsa och vederkvickelse! Jag ber dig att under denna





	 natt skänka vila åt min kropp och bevara mig oskadd från ovännens makt och bedrägeri.‹«





Kapitel 97


	 	 Kvarnhjulet


	 	 	 Sonen talar genom bruden till en viss prelat och säger till honom: »Du är lik ett kvarnhjul som är orörligt, och eftersom det 	 står stilla och inte rör sig blir heller inte kornen i kvarnen malda. Detta hjul betecknar alltså din vilja som borde röra sig, inte 	 efter din egen vilja och åstundan utan efter min; allt borde du 	 lämna i mina händer. Men detta hjul är alltför orörligt för min 	 vilja, ty det världsliga tänkandets vatten driver alltför mycket 	 ditt sinne. Det är som om betraktandet av mina gärningar och 	 mitt lidande vore dött i ditt hjärta, och därför har du inte någon smak eller någon känsel för själens mat.

	 Må du därför öppna vägen för den tilltäppta vattenströmmen, så att vattnet kan flöda. När det strömmar blir hjulet rörligt och kornen kan då lätt malas. Det hinder som håller tillbaka vattnet är sinnets högmod och självhävdelse, varigenom den 	 Helige Andes nåd hämmas och allt det goda som skulle skänka 	 frukt åt själen hejdas. Tillägna dig alltså den sanna ödmjukheten i din själ, ty genom den strömmar den Helige Andes ljuvlighet in i din själ och det världsliga tänkesättet strömmar ut. 	 Genom den blir också din vilja rörlig och fullkomnas den efter 	 min vilja, och då börjar du att betrakta dina egna gärningar 	 som korn och att hålla mina gärningar för något stort.

	 Vad är då den sanna ödmjukheten? Helt visst inte att bry sig 	 om människors gunst eller ogunst utan att träda in på min väg, 	 den glömda och försummade, inte att söka överflödet utan att 	 hålla sig till det som är enkelt och anspråkslöst. Om du älskar 	 den vägen, då får du smak för de andliga tingen, då blir mitt lidande





och mina heligas väg ljuvliga för ditt sinne, då skall du 	 förstå hur mycket du är skyldig de själar som du har åtagit dig 	 att styra. Eftersom du har stigit upp till hjulets högsta punkt 	 med två fötter, nämligen med makten och äran, har du blivit 	 girig av makten och högmodig av äran. Stig nu alltså ner genom att ödmjuka dig i sinnet och genom att be de ödmjuka om 	 att be för dig. Ty till dig vill jag sända min rättvisa, som är lik 	 en kraftigt forsande flod, och jag vill utkräva av dig den yttersta skärven, dvs. räkenskap för din kärlek, ditt tal och din gärning. Jag vill även utkräva de själar som jag har anförtrott åt 	 din vård, dem som jag själv har återlöst med mitt blod.«





Kapitel 101


	 	 Vägar till Guds hjärta


	 	 	 Guds moder talar: »Min sons hjärta är sött som honung och 	 rent som den renaste källa, ty allt vad dygd och godhet heter 	 strömmar fram ur det som ur en källa. Han är också ljuvlig, ty 	 vad kan vara ljuvligare för en tänkande människa än att betrakta hans kärlek i skapelsen och återlösningen, i hans möda och 	 hans lära, i hans nåd och hans tålamod? Hans kärlek är ju ingalunda flytande som vatten utan utsträckt och fast, ty hans kärlek förblir hos människan ända till slutet så att syndaren, om 	 han så stod vid gränsen till förtappelsen, skulle kunna räddas – 	 om han bara ropade på honom och hade viljan att bättra sig.

	 Det finns två vägar att nå fram till Guds hjärta. Den första är 	 ödmjukheten i den sanna ångern, och den leder människan in i 	 Guds hjärta och till det andliga samtalet med honom. Den 	 andra vägen är betraktelsen av min Sons lidande, som tar bort 	 hårdheten ur människans hjärta och får människan att med 	 glädje skynda till Guds hjärta.«





Kapitel 110


	 	 De två andarna


	 	 	 Sonen talar: »Hur skall man känna igen min ande? Det finns ju 	 två andar, nämligen en god och en ond. Det skall jag säga dig: 	 Min ande är varm och åstadkommer två ting. För det första 	 åstadkommer han att man inte längtar efter något utom Gud, 	 och för det andra skänker han stor ödmjukhet och förakt för 	 världen. Den onde anden däremot är kall och varm: kall, ty han 	 gör allt som hör Gud till bittert, varm, ty han böjer människan 	 till att följa kroppens lust och till världslig högfärd och han uppeggar henne till att söka sitt eget beröm. Han nalkas inställsam 	 som en vän, men han är som en bitsk hund. Han närmar sig som 	 en ljuvlig tröstare, men han är den allra eländigaste bedragare. 	 Säg därför till honom när han kommer: ›Jag vill inte ha med 	 dig att göra, ty ditt slut är ont.‹ Men då den gode anden kommer, säg då till honom: ›Kom, Herre, som en eld och tänd mitt 	 hjärta! Ty även om jag är ovärdig att ha dig, så behöver jag från 	 min sida dig, ty du blir inte bättre av mig och behöver inte mig, 	 men jag blir bättre genom dig och utan dig är jag ingenting.‹«





Kapitel 111


	 	 Den andliga lagen


	 	 	 Sonen talar till bruden och säger: »Det finns tre lagar: en är 	 kyrkans, den andra är kejsarens och den tredje är samhällets. 	 Alla dessa lagar är skrivna på skinn från döda djur. Men det finns 	 också en annan lag, en andlig, som inte skrivs på skinn utan i 	 livets bok, en lag som aldrig någonsin förgår och aldrig fördärvas av ålderdom, som aldrig uppväcker leda och som det inte är 	 svårt att bli ägare av.

	 	 Varje god lag bör syfta till själens frälsning och till att Guds 	 bud efterlevs, de onda begärelserna undflys och de goda gärningar blir eftertraktade som man med klokhet bör förverkliga. 	 [...] Detta gäller också om den andliga lagen. Ty den andliga 	 lagen består i att känna och älska Gud och att njuta honom, 	 och i denna lag finns ära och andliga rikedomar. Den säger att 	 man bör byta ut allt skapat mot Skaparen, överge egenviljan 	 för Guds skull, älska dygderna och för himmelens skull låta 	 världen vara.

	 Dessa rikedomar kan man vinna på fyra sätt. Först och främst 	 genom kärleken, ty liksom en jordisk herre av kärlek ger gåvor 	 åt någon utan att denne har förtjänat det, så skapade jag människan och återlöste henne på grund av min godhet och bevarar och hedrar jag henne dagligen, trots att hon visar mig 	 otacksamhet. Dessutom skall var och en som älskar mig av allt 	 hjärta och inte längtar efter något utom efter mig, på jorden få 	 den dygd som med Guds finger inskrivs i hjärtat och i himmelen få den ära som står skriven i livets bok och som är evigt liv.

	 För det andra får man andlig ära genom arv. Genom mitt 	 människoblivande och lidande förvärvade jag ju himmelen åt 	 människan och öppnade den för henne med arvsrätt. Ty liksom 	 man kan säga att människan sålde sitt gudomliga arv åt djävulen genom att byta bort den eviga glädjen mot en liten frukt, 	 livets träd mot förbjuden föda, sanningen mot bedrägeriet, så 	 slet jag genom lydnaden mot Fadern sönder olydnadens brev, 	 genom mitt hjärtas bittra lidande gottgjorde jag för fruktens 	 sötma, genom min död förvärvade jag livets träd åt människan, 	 genom tron på min mänsklighet ledde jag människan tillbaka 	 och upprättade jag sanningen. Var och en som alltså tror på 	 min sannings ord och efterliknar mig skall genom arv få del av 	 andliga rikedomar och min nåd.

	 För det tredje får man andlig ära genom uppdelning, när en 	 människa genom en uppdelning skiljer sig från all den förnöjelse som köttsliga glädjeämnen ger och vänder sig bort från 	 den köttsliga lusten till avhållsamheten, från rikedomarna till 	 fattigdomen, från äran till föraktet, från de jordiska föräldrarna 	 till umgänget med Guds vänner, från betraktandet av världen 	 till skådandet av Gud.

	 För det fjärde får man andlig ära genom att utföra ödmjukhetens och tjänandets gärningar, när en människa i Guds tjänst 	 kämpar med tålamod som en stark riddare i strid, när hon tjänar i ödmjukhet och trohet som en god tjänare, när hon barmhärtigt och rättvist som en god förvaltare utför det värv som 	 anförtrotts henne och som en god spanare är vaksam mot frestelser. Denna människa är värdig att få den ära och de andliga 	 rikedomar som inte står skrivna på skinn utan finns i själen, ty 	 den skrivna lagen i dess tre gestalter är nyttig till att fullkomna 	 rättvisan, men genom den andliga lagen skördar man en ljuvlig 	 frukt.

	 Alltså, min dotter, sök att genom kärleken vinna den andliga 	 äran, nämligen genom att inte älska något såsom mig; sök att 	 vinna den genom arv, alltså genom att fast tro vad kyrkan bjuder dig att tro; sök att vinna den genom ödmjukhetens gärningar, nämligen genom att göra allt för min äras skull. Du är 	 ju kallad att leva i min lag. Må du därför hålla fast vid min lag, 	 ty liksom en god klerk lever enligt kyrkans lag, så må även du 	 leva enligt min ödmjukhets lag genom att bli lik mina vänner. 	 All världslig lag är ju till en del inriktad mot att man skall få 	 världslig ära och till en del mot att man skall förakta den. Men 	 min lag har bara ett enda syfte: den inriktar sig mot det himmelska, ty före mig och efter mig har ingen såsom jag – och 	 den jag vill uppenbara det för – fullt fattat hurudan och hur 	 härlig himmelrikets ljuvlighet är.«





Kapitel 119


	 	 Sonens sju goda ting


	 	 	 Modern talar: »Min son har sju goda ting. Han är den allra 	 mäktigaste – som en eld som förtär allting. För det andra är 	 han allra visast ; hans vishet kan man lika litet fatta som man 	 kan tömma havet på vatten. För det tredje är han allra starkast 	 – som ett berg som man inte kan flytta. För det fjärde är han 	 allra dygdigast – som en blomma som drar bin till sig. För det 	 femte är han den allra skönaste – som den strålande solen. För 	 det sjätte är han den allra rättvisaste – som en kung som inte 	 skonar någon som står emot rättvisan. För det sjunde är han 	 den allra godaste – som en herre som ger sitt liv för sin tjänare.

	 Som motsats till detta fick han utstå sju ting: För sin makts 	 skull blev han gjord till en mask, för sin vishets skull betraktades han som den ovisaste, för sin styrkas skull bands han som 	 ett barn i bindor, för sin skönhets skull blev han sedd som en 	 spetälsk, för sin dygdighets skull fick han stå naken och bunden, för sin rättvisas skull blev han betraktad som en lögnare, 	 för sin godhets skull blev han dödad.«





Kapitel 123


	 	 Bruden och hennes syskon


	 	 	 Sonen talar till bruden: »Jag är som en brudgum som har förmält 	 sig med en brud, vilken fadern och modern, systern och brodern 	 fordrar tillbaka. Fadern säger: ›Ge mig tillbaka min dotter, ty 	 hon är född av mitt blod.‹ Modern säger: ›Ge tillbaka min dotter, 	 ty jag har närt henne med min mjölk.‹ Systern säger: ›Ge tillbaka 	 min syster, ty vi uppfostrades tillsammans.‹ Brodern säger: ›Ge 	 tillbaka min syster, ty det tillkommer mig att härska över henne.‹





	 Brudgummen svarade dem: ›O, du fader, om hon fötts av 	 ditt blod bör hon nu uppfyllas av mitt blod. O, du moder, om 	 du närt henne med din mjölk vill jag nu nära henne med min 	 glädje. O, du syster, om hon har blivit uppfostrad i enlighet 	 med dina seder skall hon nu hålla sig till mina. O, du broder, 	 om du ända till nu har härskat över henne tillkommer det nu 	 mig att härska över henne.‹

	 Så har skett med dig. Om din fader, dvs. den köttsliga lusten, 	 fordrar dig tillbaka, tillkommer det mig att uppfylla dig med 	 min kärlek. Om din moder, dvs. världsliga omsorger, fordrar 	 dig tillbaka, tillkommer det mig att nära dig med trösten av 	 min mjölk. Om din syster, dvs. de världsliga umgängessederna, 	 fordrar dig tillbaka, bör du nu hellre hålla dig till mina seder. 	 Om din broder, dvs. egenviljan, fordrar dig tillbaka, åligger det 	 dig nu att göra min vilja.«





Kapitel 124


	 	 Dygdernas krona


	 	 	 Agnes talar till Kristi brud och säger: »Kom, min dotter, och 	 sätt på dig denna krona som är gjord av sju ädla stenar. Vad är 	 nämligen kronan annat än det beprövade tålamodet, som flätas 	 av prövningar och pryds av Gud med dessa smycken?

	 Den första stenen i din krona är alltså jaspis. Den sattes dit av 	 honom som föraktfullt sade till dig att du inte visste med vilken 	 ande du talade och att det vore nyttigare för dig att du på kvinnors vis ägnade dig åt att spinna än att du samtalade om Skriften. Liksom alltså jaspis skärper blicken och tänder glädje i själen, så tänder Gud genom prövningarna glädje i själen, upplyser förståndet till att fatta andliga ting och dödar de oordnade 	 rörelserna i själen.

	 Den andra stenen är safiren. Den sattes dit av honom som 	 	 talade berömmande om dig framifrån men bakom din rygg 	 förtalade dig. Liksom alltså safiren har himlens färg och håller 	 kroppens lemmar friska, så prövar ondskans människor den 	 rättfärdige så att han blir himmelsk och bevarar själens olika 	 lemmar så att den inte förhäver sig av högmod.

	 Den tredje stenen är smaragden. Den sattes dit av honom 	 som påstod att du hade sagt sådant som du varken tänkt eller 	 sagt. Liksom alltså smaragden i sig är skör och dock vacker i sin 	 gröna färg, så blir lögnen snabbt tillintetgjord men gör dock 	 själen vacker genom den belöning som tålamodet utverkar.

	 Den fjärde stenen är pärlan. Den sattes dit av honom som i 	 din närvaro talade illa om en Guds vän. Av förtalet av honom 	 blev du mera bestört än om det hade gällt dig själv. Liksom 	 alltså pärlan är vit och vacker och lättar hjärtats plåga, så för 	 kärlekens smärta Gud in i själen och hämmar vredens och otålighetens lidelser.

	 Den femte stenen är topasen. Den sattes dit av honom som 	 talade bittra ord till dig men som du däremot välsignade. Liksom alltså topasen har guldets färg och bevarar kyskheten och 	 skönheten, så är inför Gud ingenting vackrare och honom 	 mera välbehagligt än att man älskar den som skymfar en och 	 att man ber för dem som förföljer en.

	 Den sjätte stenen är diamanten. Den sattes dit av honom 	 som gjorde dig en kroppslig skada, som du bar med tålamod 	 utan att vilja vanhedra honom. Liksom alltså diamanten inte 	 krossas genom slag men däremot av blod från en bock, så är 	 det välbehagligt för Gud när en människa för Guds skull glömmer och överser med en kroppslig skada och i stället alltid tänker på vad Gud gjort för människan.

	 Den sjunde stenen är karbunkeln. Den sattes dit av honom 	 som kom till dig med falska nyheter – nämligen att din son 	 Karl skulle vara död – och du tåligt bar detta och överlämnade 	 din vilja åt Gud. Liksom alltså karbunkeln lyser i huset och är 	 den skönaste stenen på ringen, så lockar den som är tålig – då 	 han förlorar något som han älskar – Gud till att älska honom 	 och lyser han själv behagfullt, likt en dyrbar sten inför de heligas blickar.

	 Stå alltså fast, min dotter, ty för att din krona skall bli ännu 	 rikare är ytterligare några stenar nödvändiga. Abraham och 	 Job blev ännu bättre och mera kända och ryktbara genom att 	 de prövades och Johannes Döparen blev ännu heligare genom 	 sitt vittnesbörd för sanningen.«





Ur 	 	 Uppenbarelsernas femte bok





Revelation 4


	 	 Maria – den krönta Drottningen över 	 allt skapat


	 	 	 Sonen talar: »Jag är den krönte Konungen, i min gudom utan 	 början och utan slut. Kronan har varken början eller slut. Den 	 betecknar min makt, som inte hade någon början och inte skall 	 ha något slut. Men jag hade också en annan krona, förvarad 	 inom mig, och den kronan är jag själv, Gud. Denna krona var 	 förberedd för den som skulle ha den största kärleken till mig 	 och denna krona har du, min allra ljuvligaste Moder, vunnit 	 och dragit till dig med din rättfärdighet och kärlek. Änglar och 	 helgon frambär det vittnesbördet att i dig fanns en kärlek till 	 mig som var mera brinnande och en kyskhet som var renare än 	 alla andras och som behagade mig mera än alla andras.

	 Ditt huvud var helt visst som glänsande guld och ditt hår 	 som solens strålar, ty din allra renaste jungfrulighet, som hos 	 dig är liksom alla dygders huvud, och din återhållsamhet i fråga om alla otillåtna begärelser har behagat mig och strålade 	 inför mig med all ödmjukhet. Därför kallas du med rätta för 	 den krönta drottningen över allt som är skapat : drottning för 	 din renhets skull, krönt för din upphöjda värdighets skull. Din 	 panna hade en oförliknelig vithet och den betecknar ditt samvetes ärbarhet. Där finns den mänskliga kunskapens fullhet 	 och i den lyser den gudomliga vishetens sötma mer än hos 	 någon annan. Dina ögon var i min Faders åsyn så klart lysande 	 att han kunde spegla sig i dem, ty i din andliga syn och i din 	 själs kunskap såg Fadern all din vilja, som inte ville något annat 	 än honom och inte längtade efter något annat än vad som 	 överensstämde med hans vilja. Dina öron var så rena man kan 	 tänka sig och de var öppna som de allra renaste fönster, när 	 Gabriel bar fram till dig min vilja och när jag, Gud, blev människa i dig. Dina kinder var ädelt färgade, nämligen vita och 	 röda, ty ryktet om dina berömvärda gärningar och skönheten i 	 din livsföring, som dagligen brann i dig, behagade mig. Min 	 Gud och Fader gladde sig sannerligen över skönheten i ditt liv 	 och han vände aldrig bort sina ögon från dig och av din kärlek 	 fick alla kärlek. Din mun var som en lykta som brinner därinne 	 och kastar sitt sken utåt, ty din själs ord och hängivenhet brann 	 av gudomlig kunskap och strålade utåt genom dina kroppsliga 	 åthävors sköna gestalt och i dina dygders sköna harmoni.

	 Sannerligen, du allra käraste Moder, ordet från din mun liksom drog min gudom till dig och glöden i din gudomliga ljuvlighet skilde mig aldrig från dig, ty dina ord är ljuvligare än honung och honungskaka. Din hals har en ädel böjning och en 	 skön resning, ty din själs rättfärdighet är helt böjd mot mig och 	 rör sig efter min vilja, ty den var aldrig böjd mot det onda som 	 högmodet är. Liksom alltså halsen böjer sig på samma sätt som 	 huvudet, så böjs hela din avsikt och gärning efter min vilja. Ditt 	 inre var så fullt av dina dygders hela sötma, att inget gott finns 	 i mig som inte finns hos dig, ty allt gott drog du in i dig genom 	 ljuvligheten i din livsföring, när det behagade min gudom att 	 träda in i dig och min gudomliga natur att bo hos dig och 	 dricka mjölk från dina bröst. Dina armar var sköna genom den 	 sanna lydnaden och uthålligheten i mödorna. Därför fick dina 	 kroppsliga händer beröra min mänskliga natur och därför vilade jag tillsammans med min gudom i dina armar. Ditt moderliv 	 var rent som elfenben och lysande med största klarhet, likt ett 	 rum prytt av ädlaste stenar, ty ditt samvetes och din tros fasthet 	 försvagades aldrig och kunde inte fläckas ens under prövningar. 	 Detta ditt moderlivs, dvs. din tros, väggar var som klart skinande guld, ty där var dina dygders styrka, din visdom, rättvisa och 	 måttfullhet, tillsammans med din fulländade uthållighet, och 	 alla dessa dygder hade den gudomliga kärlekens fullkomlighet. 	 Dina fötter var rena från all smuts, som vore de fulla av doftande





örter, ty din själs hopp och hängivenhet var inriktade mot 	 mig, din Gud, och doftande så att de var en förebild för andra 	 att efterlikna. Platsen i ditt moderliv – såväl det andliga som 	 det kroppsliga – var för mig så åtråvärd och din själ var mig så 	 välbehaglig, att jag inte tvekade att stiga ner från den höga 	 himmelen till dig och bo hos dig, utan i stället fann den största 	 glädje däri. Därför, högt älskade Moder, var det tillbörligt att 	 den krona som förvarades inom mig – den krona som är jag 	 själv, Gud, och som skulle bli människa – inte sattes på någon 	 annan än på dig, ty du är sannerligen moder och jungfru.«





Revelation 5


	 	 Fyra frestelser


	 	 	 Guds Son talar till bruden och säger: »Du skall vara mycket 	 noga på din vakt!« Men hon svarar: »Varför?« Herren säger 	 till henne: »Jo, eftersom världen sänder fyra tjänare till dig som 	 vill lägga snaror för dig. Den förste är omsorg om dina rikedomar. Då han kommer skall du svara honom: ›Rikedomar är förgängliga. Ju mer man har av dem, desto mera räkenskap måste 	 man avlägga för dem. Därför bekymrar jag mig inte över dem, 	 ty de stannar inte kvar hos sin ägare utan överger honom.‹ Den 	 andre tjänaren är förlusten av rikedomar och den skada som 	 kan drabba det man förvärvat. Svara honom så: ›Den som gav 	 mig rikedomar, han har också tagit dem ifrån mig. Han visste 	 att det var bra för mig. Ske hans vilja!‹ Den tredje tjänaren är 	 den bedrövelse som världen åstadkommer. Till honom skall du 	 säga så: ›Välsignad vare du, min Gud, som tillåter att jag bedrövas. Genom bedrövelserna förstår jag att jag är din, ty du 	 tillåter att jag i denna tiden drabbas av bedrövelser, för att du 	 vill skona mig i det kommande livet. Skänk mig därför tålamod 	 och styrka så att jag härdar ut !‹ Den fjärde tjänaren är föraktet 	 och skammen. Dem skall du svara så: ›Bara Gud är god och all 	 ära tillkommer honom. Allt vad jag har gjort är värdelöst och 	 ont, varför skall jag då äras? Jag är snarare värd förakt, ty hela 	 mitt liv har jag skymfat Gud. Eller har jag mera nytta av äran 	 än av föraktet ? Äran uppväcker ju högmodet och minskar 	 ödmjukheten och får oss att glömma Gud. Må därför Gud ha 	 allt lov och all ära!‹ Var alltså noga på din vakt mot dessa världens tjänare och älska mig, din Gud, av allt hjärta.«





Revelation 6


	 	 Om frestelsers andliga nytta


	 	 	 Sonen talar: »Det är skrivet att Jakob tjänade för att få Rakel 	 och att hans väntans dagar tycktes honom vara få, eftersom 	 hans kärlek var stor, ty stor kärlek lättar mödorna. Då Jakob 	 trodde att han hade nått målet för sin längtan blev han visserligen lurad, men han upphörde fördenskull inte med mödorna, 	 ty kärleken låter sig inte hindras av en svårighet utan fortsätter 	 tills den nått vad den önskar.

	 Så är det också i det andliga livet. För att få de himmelska 	 skatterna anstränger sig många med all kraft med böner och 	 fromma gärningar, men då de menar sig ha nått fram till kontemplationens vila invecklas de i frestelser. Prövningarna blir 	 flera och flera och då de tror sig vara fullkomliga upptäcker de 	 att de i alla avseenden är ofullkomliga. Detta är ingenting att 	 förundra sig över, ty frestelser kommer för att pröva människorna, rena dem och fullkomna dem. För somliga kommer 	 frestelserna i början av deras omvändelse till ett andligt liv, och 	 dessa blir vid slutet starkare i sin fullkomning. Andra frestas 	 svårt under mitten eller slutet av sitt liv. Dessa må noga vaka 	 över sig själva och aldrig bli övermodiga utan anstränga sig desto 	 mera. Laban sade ju: ›Det är brukligt att man först tar till sig





	 den äldre systern.‹ Därmed menade han: ›Ansträng dig först, 	 så skall du därefter få den vila du önskar.‹ Bli därför inte förvånad, min dotter, om frestelserna blir större i din ålderdom, 	 ty så länge man får leva kan man också frestas. Djävulen sover 	 aldrig och frestelsen är en möjlighet till fullkomning och förhindrar att människan slår sig till ro.

	 Jag skall visa dig ett exempel som handlar om två människor. 	 Den ena frestades i början av sin omvändelse men stod fast, 	 växte och nådde fram till det hon sökte. Den andra utsattes på 	 sin ålderdom för svåra frestelser, sådana som hon knappast hade 	 mött i sin ungdom. Hon blev så insnärjd i dem att hon nästan 	 glömde allt som tidigare hade varit. Men hon följde de råd hon 	 fick och upphörde inte att anstränga sig, fast hon blev kall och 	 matt. Så nådde hon fram till det hon önskade och till sinnets 	 vila. Hon insåg att Guds domar är outgrundliga och rättvisa 	 och att hon svårligen skulle ha nått fram till den eviga frälsningen, om dessa frestelser inte hade drabbat henne.«





Revelation 9


	 	 Världens fattigdomshus


	 	 	 Sonen talar till bruden: »Du är en som ammades i ett fattigt 	 hus men sedan kom in i de storas sällskap. I ett fattigt hus finns 	 tre ting, nämligen fläckiga väggar, farlig rök och sot som uppfyller hela huset. Men du fördes in i ett hus där skönheten är 	 utan fläck, värmen utan rök och en ljuvlighet utan någon bismak uppfyller allt.

	 Det fattiga huset är världen. Dess väggar är högmodet, därinne har man glömt Gud, där överflödar synden, där tänker man 	 inte på det som skall komma. Dessa fläckar på väggarna tillintetgör de goda gärningarna och döljer Guds ansikte för människan. Röken är kärleken till världen. Den fördärvar ögonen, 	 ty den förmörkar det andliga förståndet och inriktar det mot 	 förgängliga ting. Sotet är begärelsen, ty även om den gläder 	 under någon tid, kan den dock aldrig skänka någon mättnad 	 och den uppfyller inte själen med den eviga godheten.

	 Från dessa ting har du dragits bort och förts in i den Helige 	 Andes hus. Det finns i mig och jag är i det och där har du också blivit innesluten. Han är den allra renaste, allra skönaste och 	 allra stadigaste, ty han håller allt vid makt. Låt dig alltså formas 	 efter den som bor i det huset genom att förbli ren, ödmjuk och 	 from.«





Ur 	 	 Uppenbarelsernas sjätte bok





Kapitel 4


	 	 Visdomens förkunnare


	 	 	 »Den som har det guld som är hans herres visdom tillhålls att 	 göra tre ting. För det första bör han dela ut det till dem som 	 vill ha det, och dessutom hålla fram det för dem som inte vill 	 ha det. För det andra bör han vara tålig och måttfull. För det 	 tredje bör han vara förnuftig och rättvis, när han delar ut det. 	 Den människa som har de nämnda dygderna är nämligen den 	 som har mitt guld, dvs. min visdom. Vilken metall är dyrbarare 	 än guldet ? Likaså finns det i Skrifterna ingenting som har ett 	 större värde än min visdom. Med denna visdom har jag uppfyllt honom som du ber för och därför bör han, som vore han 	 min riddare, modigt predika mina ord och inte bara för dem 	 som önskar att lyssna till honom, utan också för dem som inte 	 vill bör han förkunna min nåd. För det andra bör han för mitt 	 namns skull vara tålig, i vetskapen om att han har en herre som 	 fick höra alla slags förebråelser. För det tredje säger jag att han 	 bör vara rättvis när han delar ut, såväl mot den fattige som mot 	 den rike. Ingen bör han skona, ingen bör han frukta, ty jag är i 	 honom och han i mig. Jag skall skänka honom en dyrbar lön 	 för hans möda, inte något kroppsligt eller något jordiskt utan 	 mig själv, i vilken allt gott är och i vilken allt är överflöd.«





Kapitel 6


	 	 Den nya brudens otålighet


	 	 	 »Jag är din skapare och brudgum. Du, min nya brud, har nu i 	 din vrede syndat mot mig på fyra sätt. För det första, ty du var 	 otålig i ditt hjärta med anledning av vissa ord. Då jag för din 	 skull uthärdade gisselslag och stod inför domaren svarade jag 	 inte ett enda ord. För det andra, ty du svarade barskt och höjde 	 din röst i förebråelser. Då jag naglades fast med spikarna såg 	 jag upp mot himmelen och öppnade inte min mun. För det 	 tredje, ty du visade förakt för mig, för vilkens skull du borde ha 	 uthärdat allt med tålamod. För det fjärde, ty du blev inte till 	 gagn för din nästa, ty honom som hade felat borde du genom 	 ditt tålamod ha uppmuntrat till bättring.

	 Jag vill sålunda att du i fortsättningen inte blir vred. Då du av 	 någon blir frestad till vrede bör du inte tala till honom, förrän 	 vreden har fördrivits från din själ. Men när upprördheten i din 	 själ har fördrivits och du noggrant har tänkt igenom orsaken 	 till din upprördhet, kan du med lugn och behärskning tala med 	 honom. Men om det handlar om någon sak, där det inte tjänar 	 något till att tala och du inte syndar genom att tiga, är det mera 	 förtjänstfullt att tiga.«





Kapitel 9


	 	 Den oomvända prästen vid mitt altare


	 	 	 »Den präst du ber för är som en tång med vilken man drar ut 	 ur mig mina dygders guld. Han är som ett vansläktat får, som 	 inte bryr sig om att lyssna på sin moders röst. När han går 	 fram till mitt altare, står demoner vid hans sida. De bor i hans 	 själ, ty den är död inför mig. Då han lägger halslinet på sina 	 skuldror, lägger sig demonerna som en skugga över hans själ 	 för att den inte skall inse och fatta hur fruktansvärt det är att 	 träda fram till mitt altare och hur ren den borde vara som skall 	 stå inför mig, den renaste. Då han klär på sig alban, blir han 	 klädd i hjärtats hårdhet och ofromhet, ty han menar att hans 	 synd inte är allvarlig och att det eviga straff som väntar honom 	 inte är stort. Och hurdan den eviga glädjen är, faller det honom inte in att tänka på. Då han lägger på sig stolan, lägger 	 	 djävulen ett tungt ok på hans nacke, så att han gläder sig över 	 synden och finner den ljuvlig. Den tynger ner hans själ, så att 	 den inte tillåter honom att begråta eller tänka på sin synd. Då 	 han sätter på sig manipeln, blir alla gärningar i Guds tjänst 	 tunga och mödosamma för honom; han skäms för dem. De 	 jordiska gärningarna däremot blir lätta att utföra. Då han sätter på sig gördeln, binder han ihop sin vilja med djävulen, så att 	 han vill och beslutar sig för att vara kvar i synden. Då löses min 	 kärleks band till honom upp, ty hans vilja står till allt som djävulen inger honom, för så vitt han inte hålls tillbaka av mitt 	 fördolda domslut. Då han klär sig i mässhaken, klär djävulen 	 honom med vantron.

	 När han läser syndabekännelsen, svarar demonerna: ›Du ljuger! Vi kan omvittna att hans bekännelse liknar Judas’, ty han 	 säger en sak med munnen, men med hjärtat något annat.‹ Då 	 han går fram till altaret, vänder jag mitt ansikte bort från 	 honom. Vad än mässans tema är, om det handlar om min moder eller om de heliga, är den mig lika kär som om en sköka bar 	 fram sitt månadsblod i något kärl inför en ädling till att dricka, 	 eller som om någon skulle säga till sin ovän: ›Akta dig! Jag är 	 ute efter att skada dig!‹ När han konsekrerar min kropp och 	 säger: ›Detta är min kropp‹, då flyr demonerna från honom och 	 hans kropp lämnas kvar som vore den stympad, ty hans själ är 	 död inför mina ögon. Men när han för min kropp till sin mun, 	 återvänder på grund av hans förmätenhet hela hopen av demoner till honom, ty någon kärlek till mig har han inte.

	 Men jag är så barmhärtig att om han med förkrossat hjärta 	 och med föresatsen att bättra sig sade: ›Herre, för ditt lidandes 	 och den kärleks skull som du har till människorna: förlåt mig 	 mina synder!‹, så skulle jag ta emot honom och demonerna 	 skulle inte vända tillbaka till honom. Men han har världens 	 träck i sin mun och ur hans hjärta väller maskar fram och därför finner han inget behag i ljuvligheten i mina ord. I hjärtat





	 förtärs han av onyttiga tankar, så att han inte ägnar mig en tanke. Därför skall han aldrig mera träda inför mitt altare. Vad är 	 mitt altare annat än det himmelska bordet och härligheten i 	 himmelen, där änglarna och de heliga hämtar sin glädje? Detta 	 är vad stenaltaret i kyrkan betecknar, där dagligen min korsfästa kropp offras, på samma sätt som en gång under lagens tid 	 offren betecknade det som nu sker i kyrkan. Vad betyder det 	 himmelska bordet annat än jublet och glädjen? Den glädjen 	 skall denne präst aldrig erfara i den eviga härligheten. Inför 	 detta mitt altare skall han aldrig någonsin stå och mitt ansikte 	 skall han inte skåda.

	 Mina söner däremot, de skall se mitt ansikte. Jag är som den 	 sanne pelikanen, ty jag skall ge dem mitt eget blod. Dem ger 	 jag nu näring och i den kommande tiden skall de få äta sig mätta. Honom däremot skall den vedervärdiga örnen ge föda, den 	 som har för vana att, sedan den har mättat sina ungar, under en 	 tid undanhålla dem vad de behöver, så att den av svälten kommande magerheten syns på dem under resten av livet. Så skall 	 djävulen under en tid föda honom med sin lusta, så att han 	 därefter känner hunger efter glädjen och den hungern skall 	 vara utan ände. Men sannerligen: om han omvänder sig, medan han lever, står min barmhärtighet öppen för honom.«





Kapitel 12


	 	 Bistocken


	 	 	 Den saliga Jungfrun talade till bruden och sade: »Min Sons 	 brud, du hälsade mig och liknade mig vid en bistock. Jag var 	 helt visst en bistock, ty innan min kropp hade förenats med själen var den som ett ensamt träd i min moders sköte. Även efter 	 min död var min kropp som ett träd som skilts från själen, ända 	 till dess att Gud upphöjde min själ till gudomen tillsammans 	 med kroppen. Detta träd gjordes till en bistock när det välsignade biet – Guds Son – begav sig iväg från himlarna och levande Gud steg ned i min kropp. I mig fanns då liksom den allra 	 ljuvligaste och förnämsta vaxkaka, som på alla sätt var redo för 	 att ta emot den Helige Andes allra ljuvligaste honung.

	 Denna vaxkaka uppfylldes när Guds Son kom in i mig med 	 sin makt, kärlek och värdighet. Han kom med makt, ty han var 	 min Herre och Gud. Han kom med kärlek, ty det var för den 	 kärleks skull som han har till själarna som han tog på sig kroppen och korset. Han kom med värdighet, ty all Adams synd var 	 borta från mig. Så förenade sig den allra värdigaste Gudssonen 	 med den allra värdigaste kroppen.

	 Men liksom biet har en gadd, som det dock inte sticker med 	 om det inte blir tvunget, så äger min Son rättfärdighetens 	 stränghet, som han dock inte gör bruk av annat än när synder 	 uppväcker hans vrede. Men detta bi blev illa lönat, ty för sin 	 makts skull överlämnades han i syndares händer, för sin kärleks 	 skull gavs han i de grymmas händer och för sin värdighets skull 	 kläddes han av och gisslades utan barmhärtighet.

	 Välsignat vare alltså detta bi, som av mitt träd gjorde en 	 bistock åt sig och så rikligt fyllde den med sin honung, att den 	 otäcka smaken togs bort från allas mun genom den ljuvliga sötma som var given åt mig!«





Kapitel 14


	 	 Den tillfångatagna dottern


	 	 	 En av änglarna talade till Gud och sade: »Lov vare dig, min 	 Herre, från hela din härskara för all din kärleks skull ! I min 	 vård överlämnade du denna brud som står här. Se, nu lämnar 	 jag henne tillbaka till dig. Jag lockade henne till dig som om 	 hon vore en liten flicka genom att först ge henne en frukt, men 	 	 sedan hon ätit upp frukten sade jag till henne: ›Följ mig, min 	 flicka, ett stycke till och jag skall ge dig det ljuvligaste vin. Ty 	 en frukt smakar ju inte mycket, men i vinet finns sötma och 	 glädje för själen.‹ Men sedan hon hade smakat på vinet sade jag 	 återigen till henne: ›Gå ännu längre, så skall jag ge dig det som 	 finns för evigt och i vilket allt gott finns.‹«

	 Sedan detta sagts sade Herren till bruden: »Det du hörde 	 min tjänare säga är sant. Han lockade dig verkligen till mig liksom med en frukt, när du kom till insikt om att allt vad du ägde 	 kom från mig och när du tackade bara mig för detta. Liksom 	 nämligen frukten inte smakar så mycket och inte mättar så 	 mycket, så hade du på den tiden inte mycket smak för min kärlek, men kunskapen om Gud hade du i ditt hjärta en viss smak 	 för. Nu har du dock kommit längre, när du tänkte så för dig 	 själv: ›Guds ära är evig, men världens glädje är ganska kort och 	 när den tar slut helt värdelös. Vad gagnar det mig att älska dessa 	 timliga ting?‹ Utifrån denna insikt började du att med kraft ta 	 avstånd från världens fröjder och att, så mycket du förmådde, 	 göra gott i mitt namn. Och liksom ansatt av längtan efter vin fick 	 du en ännu häftigare törst efter mig. Då du så fattade att jag är 	 den allsmäktige Herren, från vilken allt gott kommer, övergav 	 du din egen vilja för att göra min. Då blev du verkligen min 	 och jag gav mitt samtycke till dig och gjorde dig till min.«

	 Därefter sade Herren till ängeln: »Min tjänare, i mig är du 	 rik, din ära är evig, din kärleks eld outsläcklig, din kraft outtömlig. Du har anförtrott mig min brud, men jag vill att du fortsätter att vaka över henne tills hon blir vuxen. Vaka över henne, så 	 att inte djävulen i ett obevakat ögonblick lägger något hinder i 	 hennes väg. Förse henne med dygdens kläder, den rena skönhetens kläder! Föd henne med mina ord som är som färskt kött, 	 som gör blodet bättre, stärker det svaga köttet och i själen uppväcker en god glädje! Jag har nämligen berett alla dessa ting, 	 såsom en man brukar göra för sin vän, som han fångar in för





	 kärlekens och hennes eget bästas skull. Då han tar henne till 	 fånga, säger han: ›Min vän, stig in i mitt hus och se hur det går 	 till där och vad du har att göra.‹ För att vännen inte skall skrämmas när hon går in, visar den som tar henne till fånga inte de 	 hemska ormar och de vilda lejon som har sina bon i huset, utan 	 för att trösta henne låter han ormarna se ut som vore de tama 	 lamm och lejonen som vore de vackra får. Och till vännen säger han: ›Min vän, du skall veta att jag älskar dig och har tagit 	 dig till fånga för ditt eget bästas skull. Säg därför, vad du än ser, 	 till mina vänner, de som vakar över dig och tröstar dig, att du 	 föredrar fångenskapen hos mig framför din egen vilja.‹

	 Min älskade dotter, denna liknelse uttrycker vad jag har gjort 	 med dig. Jag tog dig liksom till fånga då jag kallade dig bort 	 från dina nöjen till min kärlek, då jag kallade dig från farorna i 	 världen in i denna stillhetens hamn, där de som du för deras 	 återhållsamhets skull håller för att vara jungfrur, i själva verket 	 i sin ondska är lejon, och där de som du för den gudomliga 	 kontemplationens skull tror vara får, krälar som ormar i frosseriets och lystnadens håla. Därför gäller, att vad du än ser eller 	 hör, bör du inte föra det vidare till någon utom till mina vänner, de som är dina väktare och lärare. Ty den Ande som förde 	 dig till hamnen skall också föra dig till fäderneslandet, och den 	 som förde dig till en god början, han skall också föra dig till ett 	 bättre slut.«





Kapitel 19a


	 	 Tre olika stämmor


	 	 	 »Denne man, som du väl känner, sjunger: ›Rädda mig, Herre, 	 från onda människor.‹ Dessa ord ljuder i mina öron som ljudet 	 från ett rör, eller från en vasspipa. Ljudet från hans läppar är 	 som ljudet från två stenar som man slår mot varandra. Vem kan 	 	 svara på detta tal, när man inte vet vad det skall betyda? Hans 	 hjärta ropar ju till mig liksom med tre olika stämmor.

	 Den första säger: ›Jag vill ha min egen vilja, jag vill sova och 	 stiga upp när det behagar mig. Behagfulla ord skall vara på mina 	 läppar. Det som är angenämt och ljuvligt skall komma in i min 	 mun. Jag bryr mig inte om att vara sparsam, utan söker det som 	 mättar min kropp och vad den vill ha skall den också få. Jag vill 	 ha pengar i plånboken och mjuka kläder på kroppen. Om jag 	 har det, då är jag glad, ty jag har då det jag vill och är lycklig.‹

	 Den andra stämman ropar och säger: ›Döden är inte så hård 	 som man säger och domen inte så sträng som det är skrivet. 	 Predikanterna hotar med många och allvarliga saker för att 	 man skall akta sig, men det är inte så farligt, ty det finns ju 	 barmhärtighet. Om jag nu alltså lever efter min egen vilja är 	 det angenämt och gott för mig, och så må det gå hur det vill 	 för själen.‹

	 Den tredje stämman ropar och säger: ›Gud hade inte skapat 	 mig, om han inte hade velat ge mig himmelriket. Inte heller 	 hade han lidit, om han inte hade velat leda mig till fäderneslandet. Och varför ville han lida en så bitter pina? Vem tvingade 	 honom och vad skulle det tjäna till ? Hur skulle jag kunna veta 	 att himmelriket finns till ? Det är ju bara något som jag hört 	 talas om. Att detta är något gott kan jag inte se. Jag vet inte om 	 jag skall tro på det eller inte. Om jag har min vilja för mig själv 	 är det min glädje och mitt himmelrike.‹

	 Så tänker denne man; detta är vad han vill. Därför låter hans 	 ord i mina öron som när man slår ihop två stenar. Men på hans 	 hjärtas första ord vill jag svara honom: ›Min vän, din väg går 	 inte till himmelriket och tanken på mitt lidande smakar inte 	 gott på din tunga. Därför ligger helvetet öppet för dig, ty ditt 	 liv älskar det allra lägsta och din väg leder mot djupet.‹ På det 	 andra ordet vill jag svara dig: ›Min son, döden skall komma 	 över dig som något hårt och domen skall bli outhärdlig. Det





	 kommer att bli omöjligt för dig att fly undan. Om du inte bättrar dig skall straffet bli bittert.‹ På ditt hjärtas tredje ord vill jag 	 svara dig: ›Broder, allt jag har gjort, gjorde jag av kärlek för 	 dig, för att du skulle bli lik mig och för att du, som hade vänt 	 dig bort från mig, skulle vända åter till mig. Men nu har min 	 kärlek slocknat i dig, mina gärningar är tunga för dig, mina ord 	 tycks dig meningslösa, min väg svår. Om ditt hjärta inte vänder 	 sig till det som är bättre, är inget annat kvar för dig än det bittra straffet och umgänget med demonerna. Åt mig, som är din 	 barmhärtige Herre och Skapare, vänder du ju ryggen och inte 	 ansiktet. Av förakt för mig älskar du min fiende, mina tecken 	 trampar du under fötterna och du har fräckheten att lyfta min 	 fiendes fana mot skyn.‹

	 Se, hur de som ger sken av att vara mina står inför mig! Se, 	 hur de har vänt sig bort från mig! Detta ser jag och uthärdar 	 med tålamod, men i sin hårdhet tar de ännu ingen hänsyn till 	 vad jag har gjort för dem och hur jag stod inför dem.«





Kapitel 19b


	 	 »Som en moder födde jag dem«


	 	 	 »Sådant har jag lidit för dem, men allt detta föraktar de, allt 	 detta glömmer de, liksom en son som glömmer sin moder. Var 	 jag inte som en moder för dem? När hon bär sin son i sitt 	 moderliv önskar hon, när tiden för förlossningen är inne, att 	 barnet skall komma fram levande ur moderlivet. Om det bara 	 blir döpt är hon inte rädd för att själv dö.

	 Så har jag handlat mot människan. Som en moder födde jag 	 genom mitt lidande människan från mörkret till den eviga 	 dagen. Med stor vånda var det som om jag bar henne i moderlivet, då jag uppfyllde allt som profeterna hade förutsagt. Jag 	 närde henne med min mjölk, då jag lät henne bli varse mina 	 	 ord och gav henne livets bud. Men som en dålig son som 	 glömmer sin moders smärta, så föraktar denna människa mig 	 för min kärleks skull och förbittrar hon mig. För smärtan i mitt 	 moderliv tillfogar hon mig sorg, till mina sår lägger hon svaghet, hon räcker mig stenar för att jag skall äta mig mätt och dy 	 för att släcka min törst.

	 Vilken är då den smärta som människan kan tillfoga mig, jag 	 som inte kan bedrövas och inte lida och som evigt förblir Gud? 	 Det är som om människan tillfogar mig smärta när hon genom 	 synden skiljer sig från mig – inte som om någon smärta verkligen skulle kunna drabba mig, men min sorg är som den som 	 man har för en annan. Människan tillfogade mig smärta redan 	 när hon inte visste vad synd var och hur allvarlig den var, när 	 hon inte hade vare sig lagen eller profeterna och ännu inte heller hade hört orden från min mun. Men fast jag är oföränderlig 	 tillfogar hon mig nu, om jag så får uttrycka mig, sorg utöver 	 den smärta jag redan tidigare kände när hon, med kunskap om 	 min kärlek och min vilja, handlar mot mina bud och med berått mod syndar mot den insikt som samvetet skänker. Därför 	 sjunker nu många, eftersom de har kunskap om min vilja, djupare ner i helvetet än om de inte alls hade fått del av mina bud. 	 Fast jag som Gud inte kan såras var det ändå som om människan tillfogade mig sår när hon lade synd till synd. Förutom 	 de sår jag redan har är det nu som om de också tillfogar mig en 	 allvarlig sjukdom, i det att de inte endast hopar synd på synd 	 utan även berömmer sig av det, i stället för att förkrossas av det.

	 Människan ger mig dessutom stenar som bröd och dy till att 	 dricka. Vilket är det bröd som jag längtar efter om inte själarnas framsteg, hjärtats ånger, längtan efter det gudomliga, en av 	 kärlek brinnande ödmjukhet ? I stället för detta ger mig människan genom sitt hjärtas hårdhet stenar, genom sin obotfärdighet och sin fåfängliga förtröstan ger hon mig dy till att äta. De 	 förmanas och tuktas, men vägrar ändå att vända tillbaka till mig.





	 De vägrar att blicka upp till mig och begrunda min kärlek. Därför kan jag med fog klaga över att jag med smärtan i mitt lidande liksom födde dem till ljuset, men trots det vill de hellre vara 	 i mörkret. Jag närde dem, och när dem fortfarande, med min 	 ljuvlighets mjölk, men de glömmer mig. Med berått mod lägger 	 de sålunda ondskans dy till okunnighetens smärta. Mig som de 	 borde nära med sina dygders tårar ger de sin synd till att äta.«





Kapitel 20


	 	 Hur en kall människa blir varm


	 	 	 Jungfru Maria talar: »Jag är som en mor som har två söner, 	 men dessa kan inte röra vid moderns bröst, ty de är kalla och 	 de bor i ett hus som är kallt. Men modern älskar dem så mycket att hon, om det vore möjligt, gärna och om det kunde vara 	 till nytta för sönerna skulle skära av sina bröst.

	 Jag är i sanning Barmhärtighetens moder, ty jag förbarmar 	 mig över alla olyckliga som ber om förlåtelse. Jag har, om jag 	 så får säga, två söner. Den första är ångern hos dem som förgår 	 sig mot min son, den andra är viljan att ställa till rätta det man 	 förbrutit. Men dessa två söner är mycket kalla, ty de har inget 	 av kärlekens hetta, ingen längtan efter den gudomliga kärleken 	 och deras själars hus är mycket kallt, där flammar inte den 	 gudomliga tröstens låga; därför kan de inte ta emot mina bröst. 	 Men eftersom jag är barmhärtig, gick jag till min son och sade: 	 ›Lov och pris vare dig, min son, för all den kärlek som du har 	 visat mig! Jag har två söner. Förbarma dig över dem, ty för sin 	 kölds skull kan de inte ta emot sin moders bröst.‹ Då svarade 	 min son mig: ›Älskade moder, för din skull vill jag skicka en 	 gnista till huset. Av den skall en väldig eld tändas. Se alltså till 	 att gnistan vårdas och underhålls och värm dina söner med 	 den, så att de kan ta emot dina bröst!‹«

	 	 Därefter talade modern till bruden och sade: »Den för vilken du ber hade en särskild tillgivenhet för mig, och fast han 	 blandade sig in i en mängd elände förtröstade han dock alltid 	 på min hjälp och visade en viss värme mot mig, men till min 	 son hade han ingen kärlek och han hade ingen fruktan för 	 Gud. Om alltså denne mitt i sina onda gärningar skulle ha kallats bort från världen, skulle han blivit plågad utan ände. Men 	 eftersom jag är full av barmhärtighet har jag inte glömt honom, utan för min skull finns det i honom fortfarande ett visst 	 hopp om godhet, om han endast ville hjälpa sig själv. Han har 	 nu nämligen ånger över vad han har begått och en vilja att ställa till rätta, men han är mycket kall i sin kärlek och sin andakt. 	 För att han skall kunna värmas och motta mina bröst, bör alltså en gnista sändas till hans själs hus, dvs. han bör ofta i sin tanke dröja vid min sons lidande. Må han alltså meditera över hur 	 Guds son och jungfruns son, som är en enda Gud tillsammans 	 med Fadern och den Helige Ande, led, hur han togs till fånga 	 och örfilades, hur han bespottades och gisslades, hur slagen 	 trängde ända in så att köttet lossnade av slagen, hur han full av 	 smärta stod fästad vid korset med alla senor uttänjda och brustna, hur han ropande på korset gav upp andan. Om han oupphörligt blåser på denna gnista skall den värma honom och jag 	 skall då lägga honom till mina bröst, dvs. till de två dygder som 	 jag har att ge honom, nämligen gudsfruktan och lydnad. Fast 	 jag aldrig begick någon synd fyllde nämligen fruktan mig varje 	 stund, att jag med några ord eller någon nyck skulle förolämpa 	 min Gud. Genom denna fruktan skall jag ge di åt min son. Jag 	 skall, med andra ord, skänka ånger åt honom som vördar mig, 	 åt honom som du ber för, så att han inte endast ångrar det 	 onda han har gjort utan även får fruktan för straffet. I fortsättningen kommer han även att vara rädd för att han skall förolämpa min son, Jesus Kristus. Jag skall även ge di åt hans vilja 	 vid min lydnads bröst. Jag är ju den kvinna som aldrig har varit





	 olydig mot Gud. Åt honom som blivit varm av kärlek till min 	 son skall jag skänka den lydnad varmed han kommer att vara 	 lydig i allt som blir honom befallt.«

	 Förklaring: Denna person var en anförvant till fru Birgitta och 	 mycket världslig, men genom gudomlig förmaning öppnades 	 hans hjärta och han blev omvänd. Han hade för vana att säga: 	 »Så länge jag avskydde att göra bot kände jag mig liksom 	 nedpressad av tunga kedjor, men sedan jag börjat att ofta gå till 	 bikt känner jag mig så lättad och tillfreds i min själ, att jag inte 	 fäster något avseende vid ärebetygelser eller vid yttre förluster. 	 Och inget är ljuvt för mig annat än att tala om och lyssna till 	 Gud.« Sedan han hade mottagit sakramenten avsomnade han i 	 Herren med dessa ord i sin mun: »Milde Jesus, förbarma dig 	 över mig.« Om denna människa handlar uppenbarelsen nr 66 i 	 denna bok.





Kapitel 29


	 	 Flitig kommunion


	 	 	 »Jag är din Gud och Herre, vilkens röst Mose hörde i busken 	 och Johannes vid Jordan. Från denna dag vill jag att du oftare 	 tar emot min kropp. Den är läkemedel och mat av vilken själen 	 får styrka, den ger hälsa åt den i anden sjuke och i dygderna 	 matte. Är det inte skrivet att profeten sändes till en kvinna som 	 gav honom litet mjöl och att detta inte tog slut förrän det föll 	 regn över jorden? Jag är, bildligt talat, denne profet. Min kropp 	 är detta mjöl. Den är själens mat, den tar inte slut och den förminskas inte, utan den är en själens mat som aldrig tar slut.

	 Om kroppslig mat gäller tre ting: för det första tuggas den 	 sönder och smälter, för det andra försvinner den, för det tredje 	 ger den mättnad bara till en tid. Men min mat förtärs men förblir





oskadd, för det andra försvinner den inte utan förblir densamma, för det tredje ger den inte bara mättnad till en tid utan 	 för evigt. Den maten förebildades av mannat som de gamla 	 fäderna åt i öknen, den är det kött som jag lovade i evangeliet 	 och som ger en evig mättnad.

	 Liksom alltså den svage växer till manlig styrka genom kroppslig mat, så växer alla som med en god avsikt äter denna min 	 kropp till andlig styrka. Den är ett kraftigt verksamt läkemedel 	 som tränger in i själen och ger den mättnad. Den är fördold för 	 de kroppsliga sinnena, men uppenbar för andens förstånd. Den 	 har ingen smak i munnen på de onda, som bara har smak för 	 denna tidens ljuvligheter, som bara har ögon för det som tillfredsställer deras egen liderlighet och som endast fattar sådant 	 som passar deras egen vilja.«





Kapitel 30


	 	 Den fasta viljans rötter och frukter


	 	 	 Sonen talade till bruden: »Fast jag vet allt, så säg mig med 	 egna ord hurudan din vilja är.« Genast svarade i brudens ställe 	 den ängel som var henne given som en väktare: »Hennes vilja 	 är, som man kan läsa: ›Ske din vilja såsom i himmelen så ock på 	 jorden.‹ «

	 Herren svarade: »Detta är vad jag begär och vill, detta är den 	 tjänst som är mig allra mest välbehaglig. Min brud, du bör alltså vara fast rotad likt ett träd som inte har någon fruktan för de 	 tre ting som kan drabba det : Om trädet är väl rotat undergrävs 	 det, för det första, inte av sorken, för det andra slås det inte 	 omkull av några vindstötar, för det tredje torkar det inte ut av 	 solens hetta. Ditt träd är din själ. Dess viktigaste rot är den goda 	 vilja som rättar sig efter Guds vilja. Från denna viljas rot spirar 	 lika många dygder som trädets rötter är. Huvudroten, från vilken de andra växer ut, bör vara stark och grov, den bör också 	 ligga djupt rotad nere i marken. Så bör din vilja vara stark i tålamodet, grov i den gudomliga kärleken, djupt liggande i den 	 sanna ödmjukheten. Om den är rotad på det sättet behöver den 	 inte ha någon fruktan för sorken. Ty vad betecknar sorken, den 	 som rör sig långt nere i marken, om inte djävulen som osynligt 	 smyger omkring runt själen och oroar den. Om denna viljans 	 rot är ostadig i sitt tålamod, biter han av den med sitt bett och 	 sprider ut styckena. Han splittrar din vilja åt olika håll genom 	 att i ditt hjärta uppväcka förvända känslor och han lockar dig 	 att önska sådant som strider mot min vilja. När huvudroten har 	 skadats, skadas också alla de andra rötterna och stammen förtorkar. Det betyder: Om din vilja och din hängivenhet fördärvas, skadas även de andra dygderna så att de inte mera behagar 	 mig. Genom denna onda vilja är du, försåvitt du inte bättrar 	 dig genom boten, värd att överlämnas åt djävulens våld, även 	 om denna onda vilja inte givit upphov till några verkningar. Om 	 nämligen viljans rot är stark och grov, kan visserligen sorken 	 gnaga på den men inte bita av den och efter gnagningen växer 	 den ännu kraftigare till en ännu större styrka.

	 Så är det med djävulen. Om din vilja alltid förblir stark i motgång och medgång kan visserligen djävulen gnaga på den, dvs. 	 ingjuta i den onda tankar, men om den reser sig till motstånd 	 och inte skänker dem viljans samtycke, blir det inte dig till 	 straff utan för ditt tålamods skull utverkar det åt dig en större 	 förtjänst och förökar det dina dygder. Om det skulle hända att 	 du faller omkull på grund av bristande tålamod eller någon 	 oförutsedd händelse, så res dig genast genom bot och ånger. 	 Då skall jag förlåta dig dina synder och ge dig tålamod och 	 styrka, så att du kan hålla stånd mot djävulens ingivelser.

	 För det andra: om trädet är väl rotat, behöver det inte frukta 	 att kastas omkull av några vindstötar. Så är det med dig: Om 	 din vilja rättar sig efter min vilja, behöver du inte bekymra dig





	 över världsliga motgångar, ty de är som en vind. Tänk i stället 	 att det kan vara nyttigt för dig att utsättas för motgångar. Du 	 bör alltså inte oroas av det förakt och den smälek som drabbar 	 dig, ty jag kan upphöja och förödmjuka dem jag vill. Du bör 	 inte klaga över kroppsligt lidande, ty jag kan hela och jag kan 	 slå och jag gör ingenting utan orsak. Den som alltså har en vilja motsatt min våndas här i världen, eftersom han inte kan förverkliga det han vill, och dessutom skall han i den kommande 	 straffas för sin onda viljas skull. Om han hade anförtrott sin vilja åt mig hade han lätt kunnat uthärda motgångarna.

	 För det tredje behöver det väl rotade trädet inte frukta hettan. Det betyder: De som har en fullkomlig vilja förtorkar inte 	 i sin kärlek till Gud på grund av någon kärlek till världen, inte 	 heller dras de bort från kärleken till Gud genom någon förvänd nyck. De däremot som är ostadiga, deras själ lockas fort 	 bort från det goda de begynt och från kärleken till Gud, därigenom att de lockas av djävulen eller på grund av någon världslig motgång eller därför att de till ingen nytta älskar världens 	 fåfängligheter.«





Kapitel 33


	 	 Den skändade brudkammaren


	 	 	 Fadern talar till Sonen: »Du är som en brudgum som förmälde 	 sig med en brud som var vacker att skåda och ren i sina seder. 	 Henne förde han in i sin brudkammare och henne älskade han 	 som sig själv. Så har du gjort, min son. Du förmälde dig med 	 en ny brud, när du brann av en så stor kärlek till människornas 	 själar att du för deras skull ville låta dig såras och sträckas ut på 	 skampålen. Du förde dem in i din heliga kyrka, som du har 	 helgat med ditt blod och som kan liknas vid en brudkammare. 	 Men nu har sannerligen din brud blivit gjord till en sköka.

	 	 Brudkammarens dörrar är stängda och på brudens plats vilar 	 den uslaste sköka, som tänker så för sig själv: ›När min man 	 sover och ligger där naken skall jag dra mitt vassa svärd mot 	 honom och döda honom, ty jag har inte något behag till honom.‹

	 Vad betecknar denna brud, om inte de själar som du har återlöst med ditt blod? Fast de är många kan de dock, på grund 	 av enheten i tron och den enda kärleken, kallas för en enda. Men 	 många av dem har nu gjort sig till äktenskapsbrytare, ty de älskar världen mer än dig. De vill behaga andra, inte dig. Brudkammarens, dvs. kyrkans, dörrar är stängda. Vad betecknar 	 nämligen dörrarna, om inte den goda vilja genom vilken Gud 	 stiger in i själen? Denna goda vilja är stängd eftersom den inte 	 åstadkommer något gott. Där förverkligas i stället din oväns 	 vilja, ty det som behagar och förnöjer kroppen, det älskar man, 	 det ärar man, det förkunnar man vara heligt och gott. Men din 	 vilja, den som säger att människorna brinnande borde älska dig 	 och med all visdom åstunda dig och med all insikt ge allt för 	 din skull, den är helt stängd och bortglömd. Kanske finns det 	 några som ännu öppet vill gå in genom dörren till brudkammaren, men de vill inte gå in med avsikten att göra din vilja 	 och för att de av hela sitt hjärta älskar dig, utan för att de skäms 	 inför människorna; de vill inte verka onda, de vill inte att det 	 skall bli känt bland folk hurudana de är invärtes, inför Gud.

	 Så är alltså dörren till din brudkammare stängd och man finner mera behag i horkarlen än i dig. I sina tankar vill de till och 	 med döda dig medan du ligger naken och sover. Du tycks dem 	 nämligen vara naken, när de under brödets gestalt på altaret 	 ser din kropp, den som du förenade dig med i Jungfruns rena 	 sköte utan att därigenom förlora din gudomlighet. Eftersom 	 de i brödet inte ser din gudoms makt håller de dig för att vara 	 bara ett litet brödstycke, fastän du i sanning är Gud och människa, en som de inte kan se med de av världens mörker fördunklade





ögonen. Man tror att du sover när du underlåter att 	 straffa dem och därför går de övermodigt in i din brudkammare och tänker för sig själva: ›Jag vill som alla andra gå in och ta 	 emot Kristi kropp.‹ Ändå handlar de efter mottagandet som 	 det behagar dem. ›Ty vad skadar det mig om jag inte tar emot 	 den och vad gagnar det mig om jag tar emot den?‹

	 Vilka eländiga människor! Genom sådana tankar och en sådan vilja dräper de dig i sina hjärtan, så att du inte skall ta väldet i dem, du som är odödlig och med din gudoms makt är närvarande överallt. Men sannerligen: Eftersom det inte är tillbörligt, min son, att du är utan brud, att du inte har den allra 	 renaste brud, skall jag sända mina vänner som skall hitta en ny 	 brud åt dig, en som är vacker att skåda, som är ädel i sin livsföring och åtråvärd att beröra. Henne skall de föra in i din brudkammare. Dessa mina vänner skall vara snabba som fåglarna i 	 luften, ty min Ande skall tillsammans med mig själv leda dem. 	 De skall också vara starka som de vilkas händer kan bryta ner 	 murar. Och de skall vara storsinta som de som inte fruktar 	 döden och är beredda att ge sitt liv. De skall föra fram till dig 	 denna nya brud, dvs. mina utvaldas själar skall de vinna för dig 	 med stor härlighet och skönhet, med stor fromhet och kärlek, 	 med manlig möda och kraftfull uthållighet.

	 Jag som nu talar är den som vid Jordan och på berget utropade: ›Denne är min älskade son!‹ Mina ord skall snart gå i uppfyllelse.«





Kapitel 37


	 	 En rätt Mariavördnad


	 	 	 Maria talar: »Det finns fyra slags människor som hälsar mig. 	 De första är de som överlämnar hela sin vilja och sitt samvete i 	 mina händer och vad de än gör, gör de helt och hållet för min 	 äras skull. Deras hälsning är för mig som den ljuvligaste och 	 mest njutbara dryck. De andra är de som fruktar för straff och 	 av fruktan avhåller sig från synd. Om de framhärdar i sin lovsång av mig skall jag förminska detta förvända slag av fruktan 	 och öka den sanna kärleken och insikten, så att de lär sig att 	 älska Gud på ett förnuftigt och klokt sätt. De tredje är de som 	 lovprisar mig högt och ljudligt, bara för att deras ära här i tiden 	 och den nytta som förgår skall bli större. Och liksom en hög 	 herre som man skickar gåvor till skickar tillbaka något likvärdigt 	 till givaren, så vill också jag ge dem vad de önskar och vedergälla dem här i tiden, eftersom det är om timliga ting de ber 	 och inte önskar något som är dyrbarare. De fjärde är de som 	 låtsas vara goda och ändå syndar genom sin lusta. Då de så kan, 	 syndar de i hemlighet för att människorna inte skall se det. De 	 tänker för sig själva: ›Jungfru Maria är barmhärtig och förlåter 	 så snart man åkallar henne.‹ Deras rop behagar mig lika mycket 	 som en kruka som är försilvrad utanpå men inuti är full av den 	 vidrigaste dynga, som ingen står ut med att känna lukten av. 	 Sådana är somliga genom den onda vilja de har att synda.«





Kapitel 38


	 	 Den gode och den onde anden


	 	 	 Sonen talar till bruden och säger: »Den gode anden är i en 	 människas hjärta. Vad är den gode anden annat än Gud? Vad 	 är Gud annat än de heligas ära och ljuvlighet ? Denne Gud är i 	 dem och de i honom, och de har allt gott då de har Gud, utan 	 vilken ingenting finns som är gott. De som alltså har Guds 	 ande, de har Gud och hela den himmelska härskaran och allt 	 gott.

	 På liknande sätt : De som har den onde anden i sig har i sig 	 allt som är ont. Ty vad är den onde anden annat än djävulen?





	 Och vad är djävulen annat än plåga och allt ont ? De som alltså 	 har djävulen, de har i sig plåga och allt ont. Men liksom den 	 goda människan inte känner varifrån eller hur den Helige Andes ljuvlighet tränger in i hennes själ och inte heller fullkomligt kan smaka den i denna tiden, utan bara till en del, så är det 	 också med den onda människan: Då hon våndas i sin girighet, 	 då hon flåsar av ärelystnad, då hon förtärs av vrede eller orenar 	 sig med kättja och andra laster är det en plåga från djävulen 	 och ett tecken på evig oro, även om hon i detta livet inte kan 	 fatta det. Ve dem som håller fast vid den anden!«





Kapitel 42


	 	 Modern ber om gudomliga gåvor för bruden


	 	 	 Guds moder talar: »Alltifrån min ungdom tänkte jag alltid på 	 min Sons ära och frågade jag mig alltid ivrigt hur jag skulle 	 kunna vara honom till behag. Fast all ära är mindre värd i den 	 egna munnen, talar jag inte på det sätt som de som söker sitt 	 eget lov, utan till min Sons, min Guds och Herres ära, hans 	 som på ett underbart sätt fäste solen vid stoftet och som även 	 inneslöt den eld som brann i det förtorkade utan att förtära det 	 och som frambragte den allra ädlaste och ljuvligaste frukt utan 	 vätska.«

	 Därefter vände hon sig mot Sonen och sade: »Välsignad vare 	 du, min son! Jag är som den kvinna som blir bönhörd hos sin 	 herre, när hon ber om barmhärtighet mot de skyldiga och dem 	 som inte har någon makt. Så ber jag dig för min dotter, ty hon 	 är försynt, alltså för din brud vilkens själ du har återlöst med 	 ditt blod, upplyst med din kärlek, väckt till liv med din godhet 	 och trolovat dig med i din barmhärtighet.

	 Jag ber dig, min son, ge henne tre ting. Först dyrbara kläder, 	 ty hon är dotter och brud till Konungarnas konung. Om en 	 	 konungs brud saknar kungliga kläder blir hon ju föraktad. Om 	 hon ertappas med att vara mindre hövisk bemöts hon med 	 förebråelser. Ge henne alltså kläder, inte jordiska utan himmelska, inte sådana som ger henne en yttre glans utan som 	 glänser invärtes av kärlek och kyskhet. Ge henne dygdernas 	 klädnad så att hon inte tigger om yttre ting utan i sitt inre har 	 ett överflöd och kan lysa även för andra i sin dräkt.

	 Ge henne för det andra läckrare mat. Din brud är nämligen 	 van vid grövre mat, men bör nu vänja sig vid din mat. Det är 	 den mat som berörs men inte syns, som man kan hålla i men 	 inte känna, som mättar men inte förnims av sinnena, som går 	 in och finns överallt. Denna mat är din allra värdigaste kropp, 	 som förebildades av det tillredda lammet. Den är din mänskliga natur som du hämtade från mig och som på ett underbart 	 sätt uppfyllde den profetiska förebilden. Din gudomliga tillsammans med din mänskliga natur visar i mässan dagligen 	 denna uppfyllelse. Min son, ge din brud denna mat, ty utan den 	 förtorkar hon som ett barn som inte får mjölk, utan den går 	 hon helt visst under, men med den och genom den förnyas hon 	 till allt gott, liksom en nödlidande vederkvicks av mat.

	 Min son, ge henne, för det tredje, en mera brinnande ande. 	 Den är nämligen den eld som aldrig blivit tänd och aldrig blivit 	 släckt, som gör att man föraktar de lockande ting man ser och 	 hoppas på det som skall komma. Min son, ge henne denna ande !«

	 Då svarade Sonen och sade: »Käraste moder, dina ord är ljuvliga, men som du vet är det nödvändigt att den som söker det 	 höga först måste vara stark och öva sig i ödmjukhet. Tre ting är 	 därför nödvändiga för henne. Först att hon har ödmjukhet, ty 	 genom den får man det höga. Må hon alltså fatta att det goda 	 hon har, har hon av nåd och inte på grund av sina egna förtjänster. För det andra att hon genom en passande tjänst vedergäller den som givit henne nådegåvorna. För det tredje må hon





	 ha fruktan så att hon inte går miste om den nåd som givits henne. Alltså, för att hon skall få och behålla de tre ting du först 	 bad om må hon inte försumma de tre senare. Det tjänar ju inte 	 mycket till att ha fått något, om man inte vet hur man skall behålla det man fått, och det är mera outhärdligt för sinnet att förlora vad man fått än om man aldrig hade fått det och ägt det.«





Kapitel 44


	 	 Den fördärvade skapelsens räddning


	 	 	 »Jag är som en god glasmästare som av aska gör många kärl. 	 Fast många av dem krossas upphör jag inte att göra nya, intill 	 dess att de blir fulltaliga. Så handlar jag, ty av oädelt material 	 skapar jag något ädelt, nämligen människan, och fast många 	 går bort ifrån mig genom sina onda gärningar upphör jag inte 	 att skapa andra, intill dess att änglakören och de tomma himmelska platserna har blivit fyllda.

	 Jag är också lik ett gott bi, som lämnar sin bikupa och flyger 	 till en vacker blomsteräng som det ser på långt håll. Så söker 	 det efter den allra vackraste örten och den allra ljuvligaste doften. När det så närmar sig en blomma, upptäcker det att blomman är förtorkad, dess doft fördärvad eller borta och dess sötma nästan försvunnen. Det söker då efter en annan blomsteräng och finner en ört som visserligen är ganska sträv och har 	 en oansenlig blomma utan mycket doft, men som dock har en 	 behaglig om än obetydlig sötma. I denna ört slår biet sig ner, 	 drar ut dess sötma och för den till bikupan, ända till dess att 	 den har blivit fylld som biet vill.

	 Detta bi är jag, alltings Skapare och Herre, som lämnade bikupan då jag antog mänsklig gestalt och blev synlig i den. Jag 	 sökte en vacker ört när jag tog mig an det kristna folket, som 	 var vackert i sin tro, ljuvligt i sin kärlek och fruktbärande genom





sin goda vandel. Men nu har de fallit från sitt tidigare goda tillstånd. De tycks vara vackra, men de har blivit missbildade i sina gärningar, de bär världsliga och köttsliga frukter men 	 de är ofruktsamma i det som hör Gud och själen till. De är 	 ljuvliga i sina egna ögon men mycket bittra i mina. Därför skall 	 de falla ner och bli till intet. Men liksom biet gör skall jag välja 	 ut en ny ört åt mig, en något bitter, dvs. hedningarna. Till sina 	 seder är de visserligen ganska fördärvade, men några av dem 	 har ändå en inte obetydlig blomma och en viss sötma, dvs. de 	 har viljan att gärna omvända sig för att tjäna mig, om de bara 	 visste hur och om de kunde få en hjälpare. Ut ur denna ört 	 skall jag dra sötma, intill dess att bikupan blir full.«





Kapitel 48


	 	 Kristus – den gode läkaren


	 	 	 Kristus talar till bruden: »Jag är som en god läkare och örtblandare som alla söker sig till som älskar honom, ty de vet att 	 hans dryck är ljuvlig. De som dricker av den ljuvliga drycken, 	 eftersom de menar att den är hälsosam, besöker åter och åter 	 igen örtblandaren, under det att de som känner obehag flyr 	 honom. Så är det också med den andliga dryck som är den Helige Ande. Denne Helige Ande är nämligen ljuvlig att smaka 	 och han kommer och blir till styrka för alla lemmar och tränger igenom hjärtat för att ge glädje i kampen mot frestelserna.

	 Jag, Gud, är denne läkare och örtblandare som är beredd att 	 ge min dryck åt alla som av kärlek önskar att få den. Den människa är frisk och lämpad att ta emot min dryck som inte har 	 viljan att vara kvar i synden utan åter och åter igen gläder sig åt 	 att dricka den, sedan hon en gång smakat den. Den som däremot har viljan att vara kvar i synden, gläder sig inte över att få 	 Guds Ande.«





Kapitel 56


	 	 Den sanna glädjens upphov


	 	 	 Modern talar: »När min moder födde mig gick jag ut genom 	 den vanliga porten, ty på något annat sätt skulle inte någon 	 födas utom min son. Liksom han är allt skapats upphov ville 	 han också födas på ett underbart och outsägligt sätt. Men när 	 jag föddes var det inte något för djävlarna fördolt utan – om jag 	 nu får tala genom en liknelse – de tänkte så: ›Se, en jungfru är 	 född. Vad skall vi göra? Om vi håller fram för henne alla ondskans nät, kommer hon att riva sönder dem som blånor. Om vi 	 utforskar hela hennes inre, är hon befäst med ett starkt värn 	 och vi kommer inte att finna någon fläck i henne där man kan 	 sticka in syndens gadd. Man kan alltså befara att hennes renhet 	 kommer att slå ner oss, hennes nåd förminska vad som kan 	 finnas av styrka hos oss och hennes ståndaktighet lägga oss 	 under hennes fötter.‹

	 Guds vänner däremot, som länge hade väntat på mig, sade 	 med gudomlig ingivelse: ›Varför skall vi längre sörja? Vi borde 	 snarare glädja oss, ty fött är det ljus som skall upplysa vårt mörker och uppfylla vår längtan.‹ Guds änglar gladde sig, fast de 	 alltid gladde sig inför Guds åsyn och sade: ›På jorden är den 	 efterlängtade född, hon som har Guds särskilda kärlek. Härigenom skall den sanna friden i himmelen och på jorden återupprättas och vårt fall helas.‹

	 Sannerligen säger jag dig, min dotter, att min födelse var 	 den sanna glädjens upphov, ty då trädde den kvist fram från vilken den blomma skulle komma som kungar och profeter längtade efter. Sedan jag kommit upp i den ålder då jag kunde fatta 	 något av min skapare, då greps jag av en outsäglig kärlek till 	 honom och längtade efter honom av allt mitt hjärta. Genom en 	 underbar nåd bevarades jag, så att jag inte ens i min späda ålder





	 samtyckte till någon synd, ty Guds kärlek, mina föräldrars omsorger, en föredömlig uppfostran, umgänge med goda människor och iver att lära känna Gud bevarade mig.«





Kapitel 57


	 	 Guds moders sexfaldiga smärta


	 	 	 Maria talar till Sonens brud och säger: »Min dotter, du vet att 	 jag inte som andra kvinnor hade något behov av att renas, ty 	 min son, född av mig, renade mig. Jag hade heller inte åsamkat 	 mig den allra minsta fläck, jag som utan någon som helst orenhet födde den allra renaste sonen. Men för att lagen och profetiorna skulle uppfyllas ville jag under lagens tid leva enligt 	 lagen. Inte heller levde jag som denna tidsålders mäktiga, utan 	 ödmjukt tillsammans med de ödmjuka. Jag ville heller inte 	 framhäva mig själv, utan jag älskade allt som hörde ödmjukheten till. På en dag som denna ökades min smärta, ty fast jag 	 genom gudomlig ingivelse visste att min Son skulle lida blev 	 mitt hjärta genomstunget av en ännu större smärta av Simeons 	 ord, när han sade att ett svärd skulle genomborra min själ och 	 min Son skulle bli ett tecken som skulle bli motsagt. Ända fram 	 till den dag då jag blev upptagen till himmelen med kropp och 	 själ lämnade den smärtan aldrig mitt hjärta, även om den lindrades genom den tröst som Guds Ande skänkte.

	 Jag vill också att du skall veta att alltifrån den dagen var min 	 smärta sexfaldig. Den fanns, för det första, i min tanke, ty så 	 ofta som jag såg min Son, så ofta som jag lindade honom med 	 lindor, så ofta som jag såg hans händer och fötter, överväldigades jag liksom av en ny smärta, ty jag tänkte på hur han skulle 	 korsfästas. För det andra fanns en smärta i min hörsel, ty så 	 ofta som jag hörde hur min Son smädades och utsattes för 	 lögner och förtal, rördes min själ så av smärta att den knappt





	 kunde bibehålla sin behärskning, men genom Guds kraft höll 	 min smärta sig inom tillbörliga gränser, så att jag inte visade 	 prov på otålighet och lättsinne. För det tredje fanns en smärta i 	 min syn, ty när jag såg min Son bindas och gisslas och fästas 	 vid träpålen, föll jag samman som livlös men sedan jag åter 	 kommit till sans stod jag där i smärta, men jag bar lidandet så 	 tåligt att varken ovännerna eller de andra fann något annat än 	 fasthet i mig. För det fjärde fanns en smärta i min känsel. När 	 jag tillsammans med andra tog ner min Son från korset, svepte 	 honom och lade honom i graven, förökades min smärta så att 	 mina händer och fötter knappt hade någon styrka kvar. O hur 	 gärna hade jag då inte blivit begraven tillsammans med min 	 Son! För det femte led jag av en våldsam längtan efter att få 	 komma till min Son sedan han stigit upp till himmelen, ty den 	 långa väntan jag hade i världen efter hans himmelsfärd förökade min smärta. För det sjätte led jag av smärta över det som 	 drabbade Guds apostlar och vänner, vilkas smärta var min 	 smärta. Jag var alltid uppfylld av fruktan och smärta: fruktan 	 för att de skulle duka under för frestelser och bekymmer, smärta ty min Sons ord blev från alla håll motsagda. Men eftersom 	 Guds nåd alltid stod mig bi och min vilja ville vad Gud ville, 	 var min smärta alltid blandad med tröst, ända till den dag då 	 jag med kropp och själ blev upptagen till min Son i himmelen. 	 Därför, min dotter, må denna smärta inte vika från din själ, ty 	 om bedrövelser inte funnes skulle få människor nå fram till det 	 himmelska.«





Kapitel 65


	 	 Det aktiva och det kontemplativa livet


	 	 	 Sonen talar: »Det finns två livsformer och de kan jämföras 	 med Martas och Marias. Den som vill likna dem må först göra 	 	 en ren bekännelse av alla sina synder, genom att uppväcka en 	 sann ånger över dem och genom ett viljebeslut att inte mera 	 begå någon synd. Den första livsformen, vilken Maria enligt 	 Herrens vittnesbörd valde, leder till kontemplationen av de 	 himmelska tingen. Detta är den bästa delen och en kost som 	 bereder evig frälsning. Var och en som längtar efter att hålla 	 sig till Marias livsform må sålunda vara nöjd med att äga bara 	 det som kroppen behöver, dvs. kläder som inte väcker uppmärksamhet, mat och dryck med knapphet och utan något 	 överflöd, kyskhet utan någon ond begärelse och förnuftig fasta 	 enligt kyrkans anvisning. Må alltså den som fastar se till att han 	 inte blir svag på grund av oförnuftighet i sitt fastande, så att 	 han på grund av denna svaghet måste minska på sitt bedjande 	 och sitt predikohörande, eller måste underlåta andra goda ting 	 som kunde vara till gagn för hans nästa eller för honom själv. 	 Må han noggrant pröva sig själv, så att han inte av fastan blir 	 ljum inför vad rättfärdigheten kräver eller försumlig i att utöva 	 barmhärtighetsgärningar, ty för att man skall kunna straffa de 	 upproriska och lägga de otrogna under trons ok måste man 	 vara stark både till kropp och själ. En svag människa som till 	 Guds ära hellre vill fasta än äta, skall för sin goda viljas skull få 	 samma lön som den som av kärlek fastar på ett förnuftigt sätt. 	 På liknande sätt gäller att den som äter för den heliga lydnadens skull, trots att han hellre skulle vilja fasta än äta, skall få 	 samma lön som den som fastar.

	 För det andra bör Maria inte glädja sig över världslig ära och 	 över sina rikedomar, inte heller bedrövas över motgångar utan 	 glädjas över att exempelvis ofromma blir gudfruktiga, att sådana som älskar världen kommer att älska Gud, att de goda gör 	 framsteg i sin godhet och, genom att strida i Guds tjänst, blir 	 ännu frommare. Den som är en Maria bör vidare sörja över att 	 syndare faller än djupare, att Gud inte blir älskad av sin skapelse, att Guds bud föraktas.

	 	 För det tredje bör Maria inte vara syssloslös, liksom inte heller Marta, utan efter att ha fått sin nödvändiga sömn bör hon 	 stiga upp och med hjärtats uppmärksamhet tacka Gud, ty allt 	 har han skapat genom sin godhet och allt har han genom sitt 	 människoblivande skapat på nytt genom sin kärlek. I sitt lidande och sin död visade han människan en kärlek som inte 	 kunde vara större. Må Maria också tacka Gud för alla dem som 	 redan är frälsta och för alla som är i skärselden och för dem 	 som är i världen, genom att ödmjukt be Gud att han inte tillåter att de blir frestade över sina krafter. Må Maria dessutom 	 visa gott omdöme i sin bön och god ordning i sin lovsång av 	 Gud, ty om hon har livets nödtorft bör hon obekymrat låta 	 sina böner bli längre. Men om hon blir trött av att bedja och 	 frestelserna därigenom blir större, kan hon med sina händer 	 göra något hederligt och nyttigt arbete till nytta för sig själv, 	 om det behövs, eller till förmån för andra. Om båda sakerna – 	 bönen lika väl som arbetet – tröttar henne, kan hon ägna sig åt 	 någon annan anständig sysselsättning, eller med allt allvar och 	 utan lättsinne lyssna till några uppbyggliga ord, till dess att 	 kroppen och själen blir bättre rustade för gudstjänsten. Men 	 om Maria är sådan att hon har sitt kroppsliga uppehälle av sitt 	 arbete, må hon för det nödvändiga arbetets skull bedja en kortare bön och arbetet skall fullkomna henne och utöka hennes 	 bön. Men om Maria varken förstår att arbeta eller kan arbeta, 	 må hon inte blygas eller finna det mödosamt utan snarare glädjerikt att tigga, ty hon efterliknar då mig, Guds son, jag som 	 gjorde mig fattig för att människan skulle bli rik. Om Maria 	 har lovat lydnad må hon leva lydigt under sin överordnade, 	 och hennes krona skall då bli dubbel, större än om hon levde i 	 frihet.

	 För det fjärde bör Maria inte vara girig, liksom inte heller 	 Marta, utan frikostig. Ty liksom Marta gav bort sina världsliga 	 ägodelar för Guds skull, så bör Maria skänka sina andliga. Om 	 	 nämligen Maria håller Gud kär i sitt hjärta, må hon akta sig för 	 det ord som är i så många människors mun: ›Det är mig nog 	 om jag kan hjälpa min egen själ. Vad behöver jag bekymra mig 	 om mina medmänniskor om jag själv är god, vad kommer det 	 mig vid hur andra lever?‹ O min dotter, de som säger och tänker sådant borde, om de får se sin vän vanäras och plågas, 	 anstränga sig ända till döds för att vännen skall räddas ur sin 	 nöd. Så må Maria göra. Hon borde sörja över att hennes Gud 	 förolämpas, att hennes broder, dvs. hennes nästa, bringas på 	 fall. Eller om någon faller i synd bör Maria så mycket hon förmår, dock med omdöme, söka rädda honom ur synden. Och 	 om Maria för den sakens skull blir förföljd, må hon söka sig till 	 en säkrare plats, ty jag, Gud, har sagt : ›Om man förföljer er i 	 en stad, så fly till en annan.‹ Så gjorde också Paulus, eftersom 	 man vid ett annat tillfälle hade ett större behov av honom och 	 därför hissades han ner i en korg från muren.

	 För att alltså Maria skall kunna vara generös och god är fem 	 ting nödvändiga: För det första ett hus i vilket gästerna kan 	 sova, för det andra kläder så att hon kan kläda de nakna, för det 	 tredje mat så att hon kan mätta de hungrande, för det fjärde eld 	 så att hon kan värme de frusna, för det femte medicin för de 	 sjuka, dvs. tröstens ord, fyllda av Guds kärlek.

	 Marias hus är hennes hjärta och de onda gästerna där är alla 	 dessa som tränger sig på för att förbrylla hennes hjärta: vreden, 	 sorgen, lystnaden, högmodet och många liknande som träder 	 in genom de fem sinnena. När alla dessa laster kommer in bör 	 de, bildligt talat, få lägga sig ner liksom gäster som sover och 	 liksom de som vilar sig. Ty liksom en värdshusvärd tar emot 	 onda och goda gäster med tålamod, så bör Maria med tålamodets dygd uthärda allt, men inte på minsta vis samtycka till 	 deras laster eller glädja sig över dem. Så mycket hon kan bör 	 hon tvärtom i samverkan med Guds nåd steg för steg fördriva 	 dem från sitt hjärta. Om hon inte kan driva ut dem bör hon tålmodigt uthärda dessa gäster som är där mot hennes vilja, i fast 	 förvissning om att de kommer att förskaffa henne en större 	 segerkrona och alls inte bli henne till fördömelse.

	 För det andra bör Maria ha kläder som hon kan skyla gästerna med, nämligen den inre och yttre ödmjukheten och sinnets 	 medlidande med medmänniskornas bedrövelser. Må Maria, 	 om hon skulle föraktas av människorna, genast gå in i sig själv 	 genom att betänka hur jag, Gud, tålmodigt uthärdade att jag 	 var föraktad och sedd över axeln, hur jag teg när jag dömdes, 	 hur jag höll inne med min klagan när jag gisslades och bekröntes med törnen. Må Maria också tänka på att hon inte visar 	 dem som smädar henne några tecken på vrede eller otålighet 	 utan välsignar dem som förföljer henne, så att de som ser henne välsignar Gud, honom som Maria efterliknar. Gud själv 	 skall då vedergälla förbannelsen med välsignelse. Må Maria 	 också vara på sin vakt så att hon inte talar nedsättande eller 	 förebrående mot dem som vållar henne obehag, ty det är förkastligt såväl att tala nedsättande som att lyssna till någon som 	 talar nedsättande, och även att av otålighet klandra sin nästa. 	 För att sålunda Maria på ett fullkomligt sätt skall äga de goda 	 ting som ödmjukheten och tålamodet är, så må hon bemöda sig 	 om att varna dem som baktalar andra för den fara de befinner 	 sig i och med kärlek, ord och föredöme mana dem till sann ödmjukhet. Marias kläder bör vidare vara medlidandet. Må hon 	 därför, om hon ser sin nästa synda, visa medlidande med 	 honom genom att be Gud om förbarmande över honom. Må 	 hon, om hon ser honom lida någon orätt, någon skada eller någon skymf, sörja med honom och stödja honom med sina 	 böner, med sin hjälp och sin omsorg, även inför denna världens 	 mäktige, ty det sanna medlidandet söker inte sitt utan det som 	 tillkommer nästan. Men om Maria är en sådan att hon inte 	 vinner gehör hos furstar och att det inte tjänar något till att 	 hon lämnar sin cell, då bör hon desto ivrigare be till Gud för 	 	 de lidande. Och Gud, som ser in i hjärtat, skall då för den bedjandes kärleks skull omvända människornas hjärtan så att den 	 lidande får frid. Denne skall då antingen befrias från sitt 	 betryck, eller från Gud få ett sådant tålamod att hans segerlön 	 fördubblas. En sådan klädedräkt, dvs. ödmjukhet och medlidande, bör alltså finnas i Marias hjärta, ty ingenting lockar så 	 mycket Gud in i själen som ödmjukheten och medlidandet 	 med nästan.

	 För det tredje bör Maria ha mat och dryck för gästerna, ty 	 besvärliga gäster besöker nämligen Marias hjärta när hjärtat 	 lockas ut ur sig självt och får lust att betrakta jordiska fröjder 	 och äga världsliga ting, när hennes öra längtar efter att få höra 	 beröm av henne själv, när köttet söker glädje i köttsliga ting, 	 när anden försöker ursäkta sin svaghet och tar lätt på synden, 	 när man känner leda vid att göra gott och glömmer det som 	 skall komma, när man menar sig ha gjort mycket gott, men 	 glömmer det onda man gjort. Mot sådana gäster måste Maria 	 ha goda råd och då får hon inte sova som om inget hänt. Då 	 måste Maria, livad i tron, med kraft stå upp och svara dessa 	 sina gäster: ›Jag vill alls inte ha några jordiska ägodelar, utan 	 bara vad som behövs för min kropps uppehälle. Jag vill inte 	 använda det minsta lilla ögonblick till något annat än till Guds 	 ära och jag vill inte fästa mig vid om något är vackert eller fult, 	 nyttigt eller onyttigt för kroppen, angenämt eller oangenämt 	 för min smak, försåvitt det inte är välbehagligt för Gud och 	 nyttigt för själen, ty jag har ingen glädje av att leva en enda 	 timma, för såvitt det inte är till Guds ära.‹ En sådan vilja är mat 	 för de gäster som tar sig in i själen och ett sådant svar utsläcker 	 alla oordnade begärelser.

	 För det fjärde bör Maria ha en eld som kan värma gästerna 	 och ge dem ljus. Denna eld är den Helige Andes värme. Det är 	 omöjligt att någon skulle kunna ta avstånd från egenviljan eller 	 från den köttsliga tillgivenheten till sina föräldrar eller från 	 	 kärleken till rikedomar annat än genom inverkan av den Helige Andes inspiration och värme. Inte heller skulle Maria, hur 	 fullkomlig hon än är, själv kunna börja eller fortsätta det saliga 	 livets väg utan den Helige Andes kärlek och undervisning. 	 Må sålunda Maria, för att kunna lysa för de ankommande gästerna, först tänka så: ›Gud skapade mig för att jag skulle ära 	 honom över allting och älska och frukta honom då jag ärade 	 honom. Han föddes av en jungfru för att undervisa oss om 	 vägen till himmelen och den vägen skulle jag följa genom att 	 i ödmjukhet efterlikna henne. Genom sin död öppnade han så 	 himmelen, för att jag genom min längtan skulle skynda mig att 	 komma dit in.‹ Må Maria också betänka och pröva alla sina 	 gärningar, sina tankar och sin hängivenhet, hur hon har förolämpat Gud och hur tålmodigt Gud har uthärdat människan 	 och hur han på många sätt kallar människan till mig. Sådana 	 och liknande tankar är Marias gäster och alla är de så att säga i 	 mörkret, försåvitt de inte upplyses av den Helige Ande.

	 Detta är den eld som tänds i hjärtat, när Maria inser att det 	 är förnuftigt att tjäna Gud, när hon hellre vill lida all plåga än 	 med full insikt reta Gud till vrede, han som i sin godhet skapat 	 själen och med sitt blod återlöst den. Från denna goda eld 	 hämtar hjärtat ljus, när själen betänker och fattar med vilken 	 avsikt varje gäst, dvs. varje tanke, kommer, när hjärtat prövar 	 om tanken för till den ständiga glädjen, eller bara till en övergående, och när det inte underlåter att pröva varje tanke och 	 utan rädsla straffar varje otillbörlig tanke.

	 För att Maria skall få denna eld och kunna bevara den när 	 hon har fått den, är det nödvändigt att hon samlar torr ved som 	 hon kan underhålla elden med. Hon måste, med andra ord, ha 	 en noggrann uppsikt över köttets rörelser så att köttet inte förhäver sig, hon måste uppbåda all noggrannhet så att hennes 	 barmhärtighetsgärningar och fromma böner till glädje för den 	 Helige Ande förmeras. Men allra viktigast är det att veta och 	 	 betänka att om elden är tänd i ett slutet kärl utan något hål, så 	 slocknar den snart och kärlet kallnar. Så förhåller det sig också 	 med Maria, ty om hon inte vill leva för något annat än för att 	 hedra Gud, är det nyttigt för henne att hon öppnar sin mun så 	 att lågan från hennes kärlek får slå ut. Hon öppnar munnen 	 när hon, genom att av brinnande kärlek tala, föder andliga 	 barn åt Gud. Men må Maria då noggrant uppmärksamma att 	 hon öppnar sin mun till förkunnelse endast när de goda därigenom blir mera brinnande och de onda blir bättre, när rättfärdigheten förökas och fördärvliga seder utrotas. Ty Paulus, 	 min apostel, ville ibland tala men hindrades av min Ande. Han 	 teg därför i välbehaglig tid och talade när tiden var lämplig, 	 ibland gjorde han bruk av milda ord, ibland av strängare, men 	 alla hans ord och gärningar syftade till Guds ära och till trons 	 befästande. Om emellertid Maria inte kan predika men har 	 viljan och kunskapen, må hon göra som räven som strövar 	 omkring bland kullarna och med fötterna undersöker flera 	 platser, och där han finner platser som är goda och lämpliga 	 gör han en grop där han kan vila. Så må Maria med ord och 	 föredöme och böner pröva mångas hjärtan och när hon finner 	 hjärtan som är beredda att ta emot Guds ord, bör hon stanna 	 kvar, för att efter förmåga förmana och övertyga. Må Maria 	 också se till att det finns ett lämpligt hål för hennes låga, ty ju 	 större hennes låga är desto flera blir upplysta och tända av 	 lågan. Lågan har ett lämpligt hål när Maria varken är rädd för 	 klander eller söker beröm för vad hon gjort, varken fruktar 	 motgången eller gläder sig i framgången. Det är då välbehagligare för Gud att Maria gör de goda gärningarna öppet än fördolt, så att de som ser dem prisar Gud. Men man bör veta att 	 Maria bör brinna med två lågor, en i det fördolda och en 	 öppet. Hon bör, med andra ord, ha en tvåfaldig ödmjukhet : 	 den ena i hjärtats inre och den andra i det yttre. Den första 	 innebär att Maria anser sig ovärdig och onyttig till allt gott och 	 	 att hon i sin tanke inte anser sig vara förmer än någon annan, 	 inte fikar efter att bli prisad och sedd, att hon flyr övermodet 	 genom att framför allt annat längta efter Gud och lyda hans 	 ord. Men om Maria, genom de tecken som hennes gärningar 	 är, brinner av en sådan låga blir hennes hjärta upplyst av kärleken. Hon kan då besegra alla motståndare som nalkas henne 	 och med lätthet uthärda dem. Den andra lågan bör lysa öppet, 	 ty om den sanna ödmjukheten finns i hjärtat bör den också bli 	 synlig i klädedräkten, höras från hennes mun och fullkomnas 	 genom handling. Den sanna ödmjukheten i klädedräkten finns 	 när Maria hellre väljer kläder av mindre värde, som ger henne 	 värme och är till nytta för henne, än dyrare kläder som antyder 	 högfärd och drar till sig uppmärksamhet. Kläder av ringa värde, som av människor kallas för fula och föraktliga, har inför 	 Gud en sann skönhet, eftersom de befordrar ödmjukhet. Kläder däremot som köps för dyra pengar och kallas vackra är fula 	 inför honom, eftersom de står emot änglarnas skönhet, dvs. ödmjukheten. Men om Maria av någon förnuftig orsak är tvungen att bära ett klädesplagg som är något bättre än hon själv vill 	 så må hon för denna saks skull inte bringas ur fattningen, ty av 	 detta blir hennes lön större.

	 Vidare bör Maria ha ödmjukheten i sin mun, dvs. genom att 	 tala det som är ödmjukt, genom att sky gycklet, genom att 	 undvika mångordigheten, genom att inte glänsa med orden, 	 genom att inte hålla sina ord för bättre än de förnämas. Om 	 Maria skulle höra att hon berömdes för något gott verk, så må 	 hon inte bli uppblåst utan säga så: ›Gud vare lov, som har givit 	 mig allt! Ty vad är jag annat än ett sandkorn för vinden? Och 	 kommer något gott från mig, jag som är som en jord utan vatten?‹ Om Maria verkligen skulle förhånas må hon inte bli ledsen utan svara så: ›Det är inte mer än rätt, ty jag har ofta syndat inför Gud utan att göra någon bot. Jag är värd ännu större 	 förödmjukelser. Bed därför för mig att jag måtte kunna uthärda förebråelser här i världen och slippa de eviga.‹ Om Maria 	 skulle frestas till vrede av medmänniskors ogärningar, så må 	 hon noga akta sig, så att hon inte låter sin tunga löpa med 	 oöverlagda svar, ty högmodet följer ofta i vredens spår. Det är 	 därför ett gott råd att man, när vreden och högmodet står för 	 dörren, för en tid håller ihop läpparna, så att viljan kan be Gud 	 om hjälp att stå ut och intill dess att man hinner tänka igenom 	 vad eller hur man skall svara, så att man kan segra över sig själv, 	 ty då vreden mildras i hjärtat kan en människa på ett klokt sätt 	 svara de oförståndiga. Var också viss om att djävulen är mycket 	 avundsjuk på Maria. Om han inte kan hejda henne genom att 	 förleda henne till att överträda Guds bud, lockar han henne att 	 hemfalla till stor vrede, eller till fåfänglig glädje, eller till löst 	 och vanvördigt prat. Må Maria därför alltid be Gud om hjälp 	 så att alla hennes ord och gärningar blir styrda av honom och 	 inriktade mot honom.

	 Må Maria vidare vara ödmjuk i sin gärning, så att hon inte 	 gör någonting för att få beröm på jorden, inte lockas av det 	 som är nytt, inte skäms för att utföra oansenliga sysslor, så att 	 hon flyr det som väcker uppmärksamhet, visar aktning för alla 	 och i allt håller sig själv för ovärdig. Vidare må Maria föredra 	 att sitta bland de fattiga framför att sitta bland de rika, hellre 	 lyda än befalla, hellre tiga än tala, hellre vara ensam än umgås 	 med de mäktiga och med sina anförvanter. Må Maria också avsky egenviljan, alltid meditera över sin död, inte vara nyfiken, 	 inte kverulantisk, inte glömma Guds rättvisa och sina egna begärelser. Må Maria också ofta gå till bikt, vara uppmärksam på 	 sina frestelser, inte vilja leva för något annat än för att föröka 	 Guds ära och underlätta medmänniskornas frälsning.

	 Om alltså en Maria som är beskaffad på det sätt som här 	 sagts skulle bli vald till att bli en Marta och av lydnad och kärlek till Gud åtog sig att råda över många andras själar, skulle 	 hon få en tvåfaldig segerkrona, något som jag skall visa dig 	 	 med en liknelse. En mäktig herreman hade en båt lastad med 	 dyrbara handelsvaror. Han sade till sina tjänare: ›Bege er till 	 den och den hamnen. Där kan jag göra stora vinster och få 	 härlig frukt. Om det skulle blåsa upp till storm så kämpa tappert och förtröttas inte, ty er lön skall bli stor.‹ Vinden blev 	 dock sjömännen övermäktig, stormen ökade och skeppet skakade. Skeppets styrman greps av trötthet och alla misströstade 	 om sina liv, och de kom överens om att gå till den hamn, dit 	 vinden förde dem och inte till den hamn som deras herre hade 	 föreskrivit för dem. Då en trogen tjänare hörde detta brast han 	 av kärlek till sin herre ut i klagan, grep med våld skeppets roder och styrde med all kraft skeppet till den hamn som hans 	 herre ville.

	 Denne man, som så manligt förde skeppet till hamnen, borde väl få en större lön än de andra? På liknande sätt skall den 	 gode prelat som av kärlek till Gud och till själarnas frälsning 	 tar på sig bördan att styra, utan att bry sig om äran, få en dubbel lön. För det första skall han få del av allt det goda som han 	 förde till hamnen och för det andra skall hans ära utan ände 	 förökas. På motsatt sätt skall det bli med dem som fikar efter 	 ära och ledarställningar: De skall få del av allas deras straff och 	 synder som de har åtagit sig att styra och för det andra skall 	 deras förvirring vara utan ände. Ty de prelater som fikar efter 	 ära är mera lika skökor än prelater, ty med sina onda föredömen och ord sviker de själarna. De är ovärdiga att kallas Maria 	 eller Marta, försåvitt de inte gör bot och bättring.

	 För det femte bör Maria ge medicin åt sina gäster, dvs. glädja 	 dem med goda ord, ty inför allt som kan möta, vare sig det 	 handlar om något glädjerikt eller något sorgligt, bör hon säga 	 så: ›Jag vill vad än Gud vill att jag skall vilja och jag är beredd 	 att lyda hans vilja, även om jag så skulle komma till helvetet.‹ 	 En sådan vilja är läkemedlet mot det som ansätter hjärtat, och 	 denna vilja är glädjen i bedrövelsen och den goda jämvikten i 	 	 medgången. Men eftersom Maria har många fiender bör hon 	 ofta bikta, ty så länge hon med full insikt förblir i synden har 	 hon mycket att bekänna. Underlåter eller struntar hon i detta, 	 borde hon inför Gud snarare kallas för en avfälling än för en 	 Maria.«

	 Vidare om gärningarna i Martas liv. »Du må också veta att 	 även om Marias del är den bästa, så är dock inte Martas del 	 dålig utan lovvärd och Gudi behaglig. Därför vill jag nu säga 	 dig hur Martas liv bör vara inrättat. Hon bör, på samma sätt 	 som Maria, ha fem goda ting: för det första Guds kyrkas rätta 	 tro; för det andra kunskap om Guds bud och de evangeliska 	 råden, och dem bör hon fullgöra i hjärta och handling; för det 	 tredje bör hon avhålla sin tunga från varje ont ord som är mot 	 Gud och nästan, och handen från varje otillåten och otillbörlig 	 handling, och själen från omåttlig vinningslystnad och njutning, och hon bör vidare vara nöjd med det som tilldelats henne och inte längta efter det som är överflödigt ; för det fjärde 	 bör hon på ett förnuftigt och ödmjukt sätt fullgöra barmhärtighetsgärningar, men så att hon i inget avseende förolämpar 	 Gud genom att sätta sin förtröstan till dessa gärningar; för det 	 femte bör hon älska Gud över allting och mer än sig själv. Så 	 gjorde Marta, ty med glädje överlämnade hon sig själv till mig 	 genom att efterfölja mina ord och gärningar och därefter gav 	 hon av kärlek till mig bort alla sina tillhörigheter. Och av det 	 skälet kände hon leda för jordiska ting och sökte de himmelska, 	 av det skälet uthärdade hon tålmodigt allt och tog omsorg för 	 andra lika väl som för sig själv, av det skälet tänkte hon alltid på 	 min kärlek och mitt lidande och gladde hon sig i sina bedrövelser och likt en moder älskade hon alla. Ja, Marta följde mig 	 dagligen och längtade efter inget annat än efter att höra livets 	 ord. Hon led med dem som sörjde, tröstade de sjuka, förbannande ingen utan teg om nästans tillkortakommanden och bad 	 för alla. Var och en som i det aktiva livet söker kärleken bör 	 	 alltså följa Marta genom att älska nästan så att denne når fram 	 till himmelen, men inte genom att uppmuntra hans laster; man 	 bör följa henne genom att fly bort från berömmet av sig själv 	 och från högmodet och falskheten. Man bör heller inte tjäna 	 avunden.

	 Men lägg märke till att då Marta ville be för sin döde broder 	 Lasarus, kom hon först till mig, men hennes broder blev inte 	 genast uppväckt. Men så kom Maria som man hade tillkallat 	 och då uppväcktes brodern för de båda systrarnas skull. Så 	 är det också i det andliga livet. Den som nämligen har en fullkomlig önskan att vara en Maria bör först vara en Marta genom att kroppsligen anstränga sig att hedra mig. Denne bör 	 veta att han först måste motstå köttets lockelser och gå ur 	 vägen för djävulens frestelser. Därefter kan han med eftertanke 	 stiga upp till Marias trappsteg. Hur skall en som inte har blivit 	 prövad och frestad och som inte har vunnit seger över de 	 köttsliga rörelserna, ständigt kunna hålla sig till det himmelska? Vem är Martas och Marias döde broder om inte den ofullkomliga handlingen? En god gärning görs ju ofta med ogenomtänkt avsikt och obeslutsamt sinne och genomförs därför 	 med slapphet och ljumhet. Men för att en god gärning skall 	 vara mig behaglig, måste den uppväckas och få liv genom Marta och Maria, vilket sker när man uppriktigt älskar sin nästa för 	 Guds skull och över allting längtar endast efter Gud. Då är 	 varje god gärning av en människa välbehaglig inför Gud. Därför har jag i evangeliet sagt att Maria har utvalt den bästa 	 delen. Martas del är god, när hon sörjer över nästans synder. 	 Martas del är bättre, när hon bekymrar sig över hur människorna skall kunna leva och leva vidare på ett klokt och hederligt sätt och gör detta endast för den gudomliga kärlekens 	 skull. Men Marias del är bäst, när hon helt och hållet är inriktad på kontemplationen av de himmelska tingen och på vad 	 som är en vinst för själarna.





	 Då stiger Gud in i Martas och Marias hus, när sinnet, fyllt av 	 den hängivna kärlekens goda känslor och befriat från världens 	 larm, alltid tänker på Gud som vore han närvarande och dag 	 och natt inte endast mediterar utan också mödar sig, inneslutet 	 i hans kärlek.«





Kapitel 66


	 	 Kroppen, själen och sinnena


	 	 	 Sonen talar: »En högt uppsatt man tog sig en hustru. För henne byggde han ett hus, han skaffade tjänare, tjänarinnor och 	 förnödenheter åt henne, men själv reste han bort till främmande land. När mannen sent omsider återvände fick han höra att 	 man talade illa om hans hustru, att tjänarna var olydiga och 	 tjänarinnorna ohederliga. I sin vrede över detta överlämnade 	 han hustrun till domstol, tjänarna till bödlarna och tjänarinnorna till att gisslas.

	 Jag, Gud, är denne herre som tog människosjälen, skapad av 	 kraften i min gudom, till min hustru, eftersom det var min 	 åstundan att dela min gudoms outsägliga ljuvlighet med henne. 	 Jag tog henne till äkta i tron och kärleken och för att hon skulle hålla ut i dygderna. För denna själ byggde jag ett hus när jag 	 gav henne en dödlig kropp, i vilken hon skulle prövas och öva 	 sig i dygderna. Detta hus – kroppen – har fyra egenskaper: det 	 är ädelt, dödligt, föränderligt och förgängligt. Kroppen är 	 ädel, ty den är skapad av Gud och har del i alla elementen och 	 på den yttersta dagen skall den uppstå till evigheten. Men i förhållande till själen är den oansenlig, ty den är av jorden medan 	 själen är andlig. Eftersom alltså kroppen har en viss adel bör 	 den prydas med dygder så att den på domens dag kan förhärligas. Men kroppen är också dödlig eftersom den är av jorden. 	 Det är därför tillbörligt att den är stark gentemot lockelserna, 	 	 ty om den dukar under för dem visar den bort Gud. Vidare är 	 kroppen föränderlig och därför bör den få stadga av det förnuft 	 som själen har. Om den nämligen skulle följa rörelserna inom 	 sig vore den lik boskapen. För det fjärde är kroppen förgänglig 	 och därför bör den alltid vara ren, ty djävulen söker den orenhet som flyr undan för änglarnas beskydd.

	 Den som bor i detta hus – kroppen – är alltså själen. Den 	 omsluts där liksom av ett hus och den ger liv åt kroppen. Om 	 själen inte är närvarande blir kroppen vanställd, illaluktande 	 och avskyvärd att skåda. Och själen har sina fem tjänare som 	 till husets glädje betjänar det. Den förste tjänaren är synen, 	 som bör vara lik en god spanare, vilken bland dem som kommer kan skilja mellan fiender och vänner. Fiender är det som 	 kommer, när ögonen längtar efter att se vackra ansikten och 	 sådant som är köttet till glädje och sådant som är skadligt och 	 skamligt. Vänner är det som kommer, när ögonen har sin glädje i att betrakta mitt lidande och mina vänners gärningar och 	 sådant som är till Guds ära. Den andre tjänaren är hörseln, 	 som är lik en god dörrvaktare som öppnar för vänner och 	 stänger för fiender. För vänner öppnar den, när hörseln har sin 	 glädje i att lyssna till Guds ord och predikningar och att höra 	 om mina vänners gärningar. För fiender stänger den, när den 	 hindrar orenheter och förtal och lättsinnigt prat att komma in. 	 Den tredje tjänaren är smaken för mat och dryck. Den är lik en 	 god läkare som ordinerar den mat som är till nytta, men inte 	 sådant som är överflödigt och enbart välsmakande. Ty mat är 	 som mediciner. Därför bör man, när det gäller smaken, tänka 	 på två saker, nämligen att man inte äter mycket, utan måttligt. 	 Om man nämligen äter mycket mat framkallar man sjukdomar, 	 om man äter mindre än vad som är tillbörligt uppväcker man 	 olust till att tjäna Gud. Den fjärde tjänaren är känseln. Den är 	 lik en god arbetare. Genom att arbeta med händerna på ett 	 rättfärdigt sätt uppehåller den kroppen, genom att arbeta med 	 	 visdom tämjer den köttets otillåtna böjelser och genom att 	 arbeta med glädje leder den kroppen till evig frälsning. Den 	 femte tjänaren är doften av sådant som är angenämt. För den 	 eviga lönens skull kan den i många fall undvaras. Må alltså 	 denne tjänare vara som en god förvaltare som avgör om en viss 	 doft är av nytta för själen, om hon har förtjänat den, eller om 	 kroppen kan bestå lika gott utan den. Om man nämligen betänker, att kroppen kan bestå och leva utan sådant som har en 	 behaglig doft och man för Herrens skull avstår från sådant, 	 förtjänar man en stor lön från Gud, ty det är en dygd som är 	 välbehaglig för honom, att själen kan avstå även från sådant 	 som är tillåtet.

	 Eftersom själen har sådana tjänare bör den också ha fem 	 ordentliga tjänarinnor, som vaktar över frun i huset och skyddar henne från faror. Må den första vara fylld av fruktan och 	 iver, så att inte brudgummen försmädas därför att hon överträder hans bud och så att inte hustrun befinns vara försumlig. Må 	 den andra vara hängiven, så att hon inte söker något annat än 	 det som är till ära för brudgummen och till nytta för hustrun. 	 Må den tredje vara måttfull och orubblig, så att hustrun varken 	 förslappas av nöjen eller går under av motgångar. Må den fjärde vara tålmodig och klok, så att hon kan trösta hustrun när 	 något ont drabbar henne. Må den femte vara blygsam och 	 kysk, så att man i hennes tanke, ord och gärning inte finner 	 något som är opassande eller slappt.

	 Om sålunda själen, som jag har sagt, har ett sådant hus, så 	 duktiga tjänare och så hedervärda tjänarinnor, är det förkastligt 	 om själen själv – hon som är hustrun – inte är vacker och from. 	 Därför vill jag även visa dig vad som är själens smycke och 	 prydnad. Hon bör alltså vara förnuftig, så att hon kan avgöra 	 vad som tillkommer kroppen och vad som tillkommer Gud, ty 	 tillsammans med änglarna har hon del i förnuftet och kärleken. 	 Må hon sålunda hålla kroppen för en åsna genom att ge den 	 	 vad den behöver för att leva, hålla den igång med arbete, tukta 	 den med fruktan och avhållsamhet och iaktta dess rörelser, så 	 att själen inte sänker sig ner till det svaga köttet och den därigenom syndar mot Gud. För det andra må själen vara himmelsk, ty hon bär en bild av den himmelske Guden och därför 	 må hon aldrig få smak för, eller ha sin glädje i, sådant som hör 	 köttet till, så att hon kommer att bli en bild av djävulen. För 	 det tredje må hon vara brinnande i sin kärlek till Gud, ty hon 	 är änglarnas syster och odödlig och evig. För det fjärde må hon 	 vara skön i alla dygder, ty hon skall för evigt skåda Guds skönhet. Om hon samtycker till köttet skall hon för evigt bli vanställd.

	 Vidare tillkommer det hustrun – själen – att få mat. Hennes 	 föda är att minnas Guds välgärningar, att betänka hans fruktansvärda domar och att ha sin glädje i hans kärlek och bud. 	 Må själen därför noggrant se till att hon aldrig låter sig styras 	 av köttet, ty då råkar allt i oordning. Då vill också ögonen se 	 det som är behagfullt och skadligt, öronen lyssna till lättsinnigheter, då vill hon gärna smaka det ljuvliga och fåfängligt arbeta 	 för det som hör världen till. Då blir också förnuftet lurat, otåligheten tar makten, fromheten avtar, slappheten ökar, lasten 	 putsas upp och det kommande livet glöms. Då kommer också 	 den andliga maten att smaka illa och allt som hör Gud till att te 	 sig som en börda. Ty hur kan man ha någon glädje i att ständigt minnas Gud, om man har sin glädje i köttet ? Eller hur kan 	 själen formas efter Guds vilja, om hon endast har sitt behag i 	 det som hör köttet till ? Eller hur kan hon skilja sant från falskt, 	 om allt som hör Gud till är henne en tung börda? Om en själ 	 som är så vanställd kan sägas, att Guds hus har blivit gjort till 	 en skatt- och tullkammare för djävulen.

	 Sådan är själen hos den döde som du ser. Ty djävulen äger 	 henne av nio rättmätiga skäl. Först, eftersom hon frivilligt 	 samtyckte till att synda. För det andra, eftersom hon föraktade





	 sitt dops värdighet och löfte. För det tredje, eftersom hon inte 	 brydde sig om den nåd som vid konfirmationen givits henne av 	 biskopen. För det fjärde, eftersom hon inte tog tillvara den tid 	 att göra bot som gavs henne. För det femte, eftersom hon i 	 sina gärningar inte fruktade mig, Gud, inte heller mina domslut, utan avsiktligt drog sig undan mig. För det sjätte, eftersom hon föraktade mitt tålamod, som om jag inte vore till, 	 eller som om jag inte ville döma. För det sjunde, eftersom hon 	 brydde sig mindre om mina bud och råd än om människors. 	 För det åttonde, eftersom hon inte tackade Gud för hans välgärningar, eftersom hennes hjärta var helt och hållet i världen. 	 För det nionde, eftersom mitt lidande var helt och hållet dött i 	 hennes hjärta.«





Kapitel 69


	 	 Två vägar till himmelen


	 	 	 Sonen säger: »Jag har sagt i mitt evangelium att man för två 	 sakers skull kan komma till himmelen. Den första är, om människan ödmjukar sig själv som ett barn. Den andra är, om människan gör våld mot sig själv. Ödmjuk är den som, hur mycket 	 han än har framgång och gör det goda, inte håller sig själv för 	 att vara något och inte förtröstar på sina egna förtjänster. Våld 	 mot sig själv gör den som med omdöme tuktar sig själv i det att 	 han, för att inte förolämpa Gud, står emot de oordnade rörelserna i sitt kött och inte tror att han kommer till himmelen på 	 grund av sina egna rättfärdiga gärningar utan på grund av 	 Guds barmhärtighet. Men denne broder, som under fastetiden 	 inte åt någonting och utan rätt omdöme iakttog andra fastor, 	 trodde att han genom sin avhållsamhet – och som om det vore 	 hans rätt – skulle komma till himmelen. Men dessa avhållsamhetens och rättfärdighetens gärningar framgick ur högmodet 	 snarare än ur ödmjukheten. Därför blir han med rätta dömd 	 tillsammans med dem som fastade och gav tionde, men föraktade andra. Det hade varit bättre för honom om han hade 	 efterliknat ödmjukheten hos den syndare som inte vågade lyfta 	 sina ögon upp mot himmelen. Ty då jag själv, som är Gud och 	 sann människa, levde bland människorna åt och drack jag det 	 som ställdes fram åt mig, fast jag hade kunnat leva utan någon 	 mat alls, för att så ge en förebild åt människorna i hur man 	 skulle leva och för att människorna skulle ta emot vad de behövde för sitt liv och tacka Gud.«





Kapitel 86


	 	 Eukaristin och Anden


	 	 	 En präst firade en pingstdag sin första mässa i ett kloster. Vid 	 själva elevationen av Kristi kropp såg då bruden en eld stiga 	 ner från himmelen över altaret och i prästens hand såg hon 	 brödet och i brödet ett levande lamm och i lammet liksom ett 	 flammande ansikte av en människa. Och hon hörde då en röst 	 säga till henne: »På samma sätt som du nu ser eld stiga ner 	 över altaret steg min Helige Ande, på en dag som denna, ner 	 över apostlarna och tände deras hjärtan. Genom ordet blir sannerligen brödet ett levande lamm, dvs. min kropp, och ett ansikte finns hos lammet och lammet i ansiktet, eftersom Fadern 	 är i Sonen och Sonen i Fadern och den Helige Ande i båda.«

	 Och återigen såg bruden i prästens hand vid elevationen av 	 eukaristin en yngling med en underbar skönhet. Han sade: 	 »Jag välsignar er som tror, men för dem som inte tror skall jag 	 bli till en domare.«





Kapitel 88


	 	 Hjärtats rörelse och glädje


	 	 	 Under en julnatt förnam Kristi brud en sådan underbar och 	 väldig glädje i sitt hjärta, att hon knappt kunde behärska sig av 	 glädje, och i samma ögonblick kände hon i sitt hjärta en påtaglig och förunderlig rörelse, som om ett levande barn vore i 	 hjärtat och om och om igen vände sig. Då denna rörelse höll i 	 sig visade hon det för sin andlige fader och för några av sina 	 andliga vänner, för att förvissa sig om att det inte var fråga om 	 ett bländverk. Då de genom att se och känna blev övertygade 	 om att det var något verkligt, blev de förundrade.

	 Under högmässan samma dag uppenbarade sig Guds moder 	 och sade till bruden: »Min dotter, du förundras över den rörelse som du känner i ditt hjärta. Må du veta att detta inte är 	 något bländverk, utan ett slags tecken som uttrycker den ljuvlighet och barmhärtighet som kom mig till del. Ty liksom du 	 inte kan fatta hur hjärtats glädje och rörelse så plötsligt kunde 	 komma till dig, så var min sons ankomst till mig underbar och 	 plötslig. När jag gav mitt samtycke till den ängel som förkunnade för mig Guds sons avlelse, kände jag genast i mig något 	 förunderligt och levande. Och då han föddes av mig, gick han 	 under outsäglig glädje och med en förunderlig snabbhet ut ur 	 mig, fast mitt jungfruliga sköte var tillslutet.

	 Min dotter, må du sålunda inte vara rädd för att detta är ett 	 bländverk utan vara glad, ty den rörelse som du känner är ett 	 tecken på min sons ankomst till ditt hjärta. Liksom alltså min 	 son har givit dig namnet ›sin nya brud‹, så kallar jag dig nu för 	 min sonhustru. Ty liksom en far och en mor, när de blir gamla 	 och i behov av vila, lägger sin börda på sonhustrun och säger 	 henne vad som är att göra i huset, så vill nu Gud och jag, som 	 har blivit gamla och kalla i kärleken i människornas hjärtan,





	 genom dig förkunna vår vilja för våra vänner och för världen. 	 Denna rörelse i ditt hjärta skall vara kvar hos dig och tillta, alltefter ditt hjärtas förmåga.«





Kapitel 106


	 	 Jordan


	 	 	 Det var en man som sade sig vilja tjäna Gud och som ville veta 	 i vilket stånd han mest kunde behaga Gud. Han frågade bruden till råds och hoppades på ett gudomligt svar. Då talade 	 Kristus till bruden och sade: »Denne man har ännu inte kommit fram till Jordan och ännu mindre har han gått över den. 	 Men om Elia är det ju skrivet att han, då han gått över Jordan 	 och nått fram till öknen, fick höra Guds hemligheter. Men vad 	 är Jordan om inte denna världen, som flyter bort som vatten? 	 De timliga tingen stiger ju än upp tillsammans med människan 	 och än stiger de ner, än lyfter de henne upp med ära och framgång, än trycker de ner henne med motgång, men aldrig är 	 människan utan möda och bekymmer. Det är alltså nödvändigt 	 att den som åstundar det himmelska avlägsnar kärleken till allt 	 jordiskt från sin själ, ty den som finner Gud vara ljuvlig har i 	 sanning ingen smak för det jordiska och förgängliga. Men denne man har ännu inte nått så långt att han föraktar allt, utan 	 han vill fortfarande ha makten kvar över sin egen vilja. Han 	 skall därför inte få höra några himmelska hemligheter förrän 	 han med större fullkomlighet föraktar världen och har lagt sin 	 vilja i Guds hand.«





Kapitel 120


	 	 Kärlek och lydnad


	 	 	 Kristus, Guds Son, talar: »Liksom ett träd har många grenar 	 men de grenar som sitter högre upp får mera värme och vind, 	 så förhåller det sig också med dygderna. Kärleken är som ett 	 träd som alla dygder utgår ifrån, men bland dem är lydnaden 	 den främsta. Därför drog sig inte Gud för att ta på sig korset 	 och döden. Lydnaden behagar mig alltså som den allra ljuvaste 	 frukten, ty den är som en fred över all fred. På samma sätt är 	 den människa mig allra kärast som av ödmjukhet underordnar 	 sig andra och lägger all sin vilja i andras händer. Därför behagar det mig att denna fru, för en större kronas och en högre 	 kärleks skull, lyder genom att avstå från att följa sin egen vilja, 	 ty Abraham blev mig ännu kärare för sin goda viljas skull och 	 Rut ännu mera lysande bland Guds folk, eftersom hon inte 	 lydde sin egen vilja.«

	 Vidare säger Kristus: »Denna fru skall inte dö – som läkaren 	 har sagt – utan leva den tid som behagar mig, ty jag vill ge henne näring under min högra hands beskydd. Och jag skall ge 	 henne visdom, så att hon bär fram till mig älskliga blommor 	 och lever till min ära.«





Ur 	 	 Uppenbarelsernas sjunde bok





Kapitel 1


	 	 Jungfruns nedkomst


	 	 	 Då fru Birgitta, Kristi brud, var i Rom och vid ett tillfälle gav 	 sig hän åt bönen, började hon meditera över Jungfruns nedkomst och över den väldiga godheten hos Gud, som ville utvälja åt sig en sådan ren moder. Hennes hjärta blev då så upptänt 	 av kärlek till Jungfrun att hon sade inom sig: »Min Härskarinna, himmelens Drottning, så mycket gläder sig mitt hjärta 	 över att Gud, den Högste, har utvalt dig till moder och velat 	 skänka dig en så stor värdighet, att jag hellre ville i evighet plågas i gehenna än att du för ett ögonblick skulle sakna denna 	 stora härlighet och denna himmelska värdighet.« Så stod hon, 	 drucken av kärlekens ljuvlighet, utom sig och lyft över sina sinnen i ett slags den andliga kontemplationens hänryckning. Då 	 visade sig Jungfrun och sade till henne: »Var uppmärksam, 	 min dotter! Jag är himmelens drottning, och eftersom du älskar mig med en så stark kärlek förkunnar jag för dig att du, 	 när det behagar min Son, skall bege dig på pilgrimsfärd till den 	 heliga staden Jerusalem. Därifrån skall du bege dig till Betlehem och där skall jag på den plats det ägde rum visa dig på vilket sätt jag födde denne min son, Jesus Kristus, ty så har han 	 behagat bestämma.«





Kapitel 3


	 	 Franciskus talar till Kristi brud


	 	 	 På den helige Franciskus’ dag uppenbarade sig den helige 	 Franciskus i sin kyrka i Trastevere i Rom för samma Kristi 	 brud och sade: »Kom till min kammare för att äta och dricka 	 tillsammans med mig.« När hon hörde detta, gjorde hon sig 	 genast redo att resa, för att besöka honom i Assisi. När hon 	 hade tillbringat fem dagar där och beredde sig att återvända till 	 Rom, gick hon in i kyrkan för att överlämna sig själv och sitt 	 följe åt Franciskus’ beskydd. Då visade han sig för henne och 	 sade: »Välkommen! Jag inbjöd dig till min kammare för att du 	 skulle äta och dricka tillsammans med mig. Men du skall veta 	 att detta hus inte är den kammare som jag talade med dig om, 	 utan min kammare är den sanna lydnaden. Den höll jag mig 	 alltid till, i det att jag aldrig dristade mig att leva utan rådgivare. Ständigt hade jag en präst med mig och jag lydde honom 	 ödmjukt i allt vad han befallde.

	 Detta var min kammare. Gör du på samma sätt, ty det är välbehagligt inför Gud. Min mat, som gav mig en underbar mättnad, bestod i att jag gärna lockade mina medmänniskor bort 	 från fåfängligheterna i livet i världen till att av allt hjärta tjäna 	 Gud, och den maten svalde jag med glädje som om den hade 	 varit de ljuvligaste rätter. Min dryck var den glädje jag hade då 	 jag såg att några som hade blivit omvända genom mig älskade 	 Gud och med alla krafter gav sig hän åt kontemplationen och 	 bönen och lärde andra att leva väl och att efterfölja fattigdomen. Se, min dotter, denna dryck beredde min själ en 	 sådan glädje att allt som fanns i världen blev mig avsmakligt. 	 Gå in i denna min kammare och ät denna min mat och drick 	 denna dryck tillsammans med mig! Drick den, så att du i evighet blir mättad hos Gud!«





Kapitel 11


	 	 Den fria viljan


	 	 	 »Jag är Gud, alltings skapare. Åt änglarna och människorna 	 har jag givit den fria viljan, så att de som vill göra min vilja i 	 evighet skall förbli hos mig, men de som sätter sig upp mot 	 mig skall skiljas ifrån mig. Därför blev några av änglarna gjorda till demoner, ty de ville varken älska mig eller lyda mig. Då 	 djävulen, sedan jag hade skapat människan såg min kärlek till 	 henne, blev han inte endast min ovän utan började också ett 	 krig mot mig: Han tubbade Adam till att överträda mina bud. 	 Med mitt medgivande och på grund av min rättvisa fick djävulen övertaget och från den tiden lever jag och djävulen i oenighet och strid med varandra, ty jag vill att människan skall leva 	 efter min vilja, men djävulen strävar efter att människan följer 	 sina begärelser. Men i det ögonblick då jag öppnade himmelen 	 med mitt hjärtas blod, blev djävulen berövad den rätt han tycktes ha och de själar som var värdiga blev räddade och befriade. 	 Då stiftades den lagen att människan av fri vilja skulle följa 	 mig, sin Gud, för att få den eviga kronan, men om hon följde 	 djävulens begärelser skulle hon få evigt straff. Så kämpar jag 	 och djävulen, ty vi har begär efter själarna på samma sätt som 	 brudgummar efter sina brudar. Jag åtrår själarna för att ge dem 	 den eviga glädjen och härligheten, men djävulen för att ge dem 	 den eviga skräcken och pinan.«





Kapitel 14


	 	 I den heliga gravens kyrka


	 	 	 Sonen sade till bruden: »När ni trädde in i mitt tempel, det 	 som helgats av mitt blod, blev ni så renade från alla era synder 	 som om ni just då hade blivit upplyfta ur dopets källa. Och för 	 era mödors och för er hängivenhets skull har några av era 	 anförvanters själar, som befann sig i skärselden, i dag blivit 	 befriade därifrån och fått komma in i min himmelska härlighet. Ty alla som kommer till denna plats med en fullkomlig vilja att bättra sig i överensstämmelse med vad det goda samvetet 	 bjuder och inte vill återfalla i sina tidigare synder, skall få en 	 fullständig förlåtelse för alla sina tidigare synder och nåd att 	 kunna göra andliga framsteg.«





Kapitel 15


	 	 Herrens korsfästelse och 	 Moderns smärta


	 	 	 Då jag befann mig på Golgata berg och grät bittert, såg jag 	 min Herre, naken och gisslad, som av judarna leddes till att 	 korsfästas. De höll noga vakt över honom. Jag såg då även ett 	 hål, uthugget i berget, och de som skulle korsfästa honom stående runt om honom, beredda för sin grymma hantering. Men 	 Herren vände sig mot mig och sade: »Lägg märke till vad du 	 ser, ty i detta hål i berget blev foten av korset fäst vid tiden för 	 mitt lidande.«

	 Genast såg jag hur hans kors av judarna stadigt fästes där i 	 hålet i bergsklippan. Träkilar slogs ned med våldsam kraft med 	 en hammare, så att korset skulle stå stadigt och inte falla. 	 Sedan korset på det sättet hade satts fast där, lade man genast 	 träplankor runt om trädets stam så att man fick en stege ända 	 upp till den plats där de skulle fästa hans fötter, för att både 	 han och bödlarna skulle kunna gå uppför dessa trappsteg och 	 säkrare stå på plankorna då de skulle fästa honom vid korset. 	 Därefter steg de upp för trappstegen, i det att de ledde upp honom under väldiga smädelser och anklagelser. Han steg villigt 	 upp som ett fogligt lamm som förs till slakt. Då han nu stod 	 uppe på plankorna sträckte han genast, av fri vilja och utan att 	 vara tvingad, ut sin arm, öppnade sin högra hand och lade den 	 på korset. De rasande bödlarna fäste den grymt vid korset och 	 slog en spik genom den del där benet är kraftigast. Så drog de 	 med ett rep och med våldsam kraft ut den vänstra handen och 	 	 fäste den på samma sätt vid korset. Sedan de därefter på ett 	 onaturligt sätt sträckt ut kroppen på korset lade de den ena 	 foten över den andra och fäste dem så vid korset med två spikar. Och så mycket sträckte de ut hans ärofulla lemmar på korset att nästan alla hans ådror och senor brast. Sedan detta var 	 gjort satte de återigen törnekronan på hans allra heligaste 	 huvud – den hade de tagit bort från hans huvud under själva 	 korsfästelsen. Den stack så hårt i hans vördnadsvärda huvud att 	 hans ögon strax fylldes av rinnande blod, hans öron täpptes till 	 och hans ansikte och skägg blev liksom täckta och indränkta 	 av det rosenfärgade blodet. Och genast och snabbt tog korsfästarna och soldaterna bort de plankor som hade varit lagda vid 	 korset, och korset stod då där ensamt och högt och min Herre 	 var fäst på det.

	 Då jag full av smärta betraktade deras grymhet, såg jag hans 	 moder fylld av sorg ligga på marken, liksom skakande och 	 halvdöd. Johannes tröstade henne och det gjorde också hennes 	 systrar, som inte stod långt borta från korset vid hans högra 	 sida. En förnyad smärta av medlidande med hans allra heligaste moder genomborrade mig så starkt, att det kändes som om 	 ett vasst svärd med en outhärdlig bitterhet gick igenom mitt 	 hjärta. Till slut reste sig hans smärtfyllda moder upp – som om 	 hennes kropp vore helt utmattad – och såg på sin son. Hon 	 stod stödd av systrarna, kraftlös och förlamad och som en 	 levande död, genomborrad av smärtans svärd. Då Sonen såg 	 att hon och några andra vänner grät, anbefallde han henne 	 med rösten full av gråt åt Johannes, och det märktes tydligt av 	 hans rörelser och hans röst att hans hjärta av medlidande med 	 hans moder genomborrades av en väldig smärtas vassa pilar.

	 Sonens älskvärda och vackra ögon såg ut att vara halvdöda och 	 hans mun var öppen och bloddrypande; hans ansikte var blekt 	 och insjunket, blått och helt och hållet täckt av blod. Också 	 hans kropp var blåfärgad, likblek och alldeles slapp på grund av 	 	 det oupphörliga blodflödet. Huden och det jungfruliga köttet 	 på hans allraheligaste kropp var så uttunnade att blåa märken 	 uppträdde av det minsta slag på kroppen. Ibland försökte han 	 att sträcka ut sig på korset till följd av den stora smärta han 	 kände på grund av den plåga han tillfogades. Ibland steg kvalen 	 från hans genomstungna lemmar och ådror upp till hjärtat och 	 plågade honom svårligen genom den intensiva smärtan, och så 	 förlängdes hans död av ett ohyggligt svårt lidande.

	 Bedrövad av de outsägliga plågorna och redan nära döden 	 ropade han då till Fadern med hög och gråtande röst och sade: 	 »O Fader, varför har du övergivit mig?« Hans läppar var bleka 	 och tungan blödande, den insjunkna magen låg tätt intill ryggen som om den inte hade några inälvor. Han ropade återigen 	 med den största smärta: »O Fader, i dina händer anbefaller jag 	 min ande!« Så höjde han sitt huvud något, böjde sedan ner det 	 och gav upp andan. Då hans moder såg detta darrade hon i 	 hela kroppen av den väldiga smärtan, och hon skulle ha fallit 	 ner på marken om inte andra kvinnor hade hållit henne uppe. I 	 den stunden sjönk hans händer på grund av den stora kroppstyngden något ner i sina spikhål och så hölls kroppen uppe av 	 de spikar med vilka fötterna var fästa vid korset. Men fingrar 	 och händer och armar var mer uttänjda än förut och hans 	 skuldror och rygg var liksom pressade mot korset.

	 De judar som stod runt omkring honom skrek då många 	 hånfulla ord mot hans moder. Några sade: »Maria, nu är din 	 son död«, och andra yttrade andra hånfulla ord. Då de stod där 	 runt omkring honom kom en man rusande i största raseri och 	 stötte ett spjut in i hans högra sida med en så väldig kraft att 	 spjutet nästan gick igenom till kroppens andra sida. Då spjutet 	 drogs ut ur kroppen sprutade genast en kraftig ström av blod 	 ut ur såret, och spjutspetsen och en del av skaftet var röda och 	 dränkta av blod när de drogs ut. När modern såg detta darrade 	 hon och grät så bittert att man i hennes ansikte och på hennes





	 rörelser tydligt kunde se att hennes själ då genomborrades av 	 smärtans vassa svärd.

	 Efter dessa händelser avlägsnade sig folkhopen och några 	 vänner tog ner Herren från korset. Hans fromma moder slöt 	 honom i sina allraheligaste armar och han lades sedan i hennes 	 knä, sargad, sårig och blå. Hon tvådde honom med sina tårar 	 och Johannes och de andra kvinnorna grät. Och då torkade 	 hans bedrövade moder hela kroppen och dess sår med en linneduk och under kyssar slöt hon hans ögon och svepte honom 	 i ett rent tygstycke. Och så förde de bort honom under klagan 	 och med stor smärta och lade honom i en grav.





Kapitel 16


	 	 Att betrakta Kristi lidande


	 	 	 Strax därefter talade Kristus till sin brud, fru Birgitta, och 	 sade: »Allt detta som du nu har sett och annat som jag har fått 	 utstå fäster världens furstar ingen uppmärksamhet vid, och de 	 bryr sig inte om de platser där jag föddes och led. De liknar en 	 människa som har ett ställe avsett för vilda och otämjda djur. In 	 dit släpper hon jakthundar och finner nöje i att betrakta hundarnas och de vilda djurens kapplöpning. På liknande sätt är 	 det med jordens furstar och kyrkornas prelater och med världens alla ledande. De är mera intresserade av att betrakta 	 världsliga nöjen än min död, mitt lidande och mina sår. Därför 	 vill jag genom dig än en gång sända mina ord till dem. Om de 	 inte förändrar sitt hjärtelag och omvänder sig till mig skall de 	 fördömas tillsammans med dem som delade mina kläder mellan sig och kastade lott om min mantel.«





Kapitel 22


	 	 Herrens födelse


	 	 	 Återigen visade sig Jungfru Maria för mig på samma plats och 	 sade: »Min dotter, det är nu länge sedan jag i Rom lovade dig 	 att här i Betlehem visa dig hur det gick till när jag födde. Och 	 fast jag redan i Neapel har visat dig något av detta, alltså hur 	 jag stod när jag födde min son, vill jag dock att du skall vara 	 helt viss om att jag stod och födde just på det sätt som du nu 	 har sett mig, då jag ensam och med böjda knän bad i stallet. Jag 	 födde honom ju under ett sådant jubel och med en sådan själens glädje att jag inte förnam något obehag och inte heller 	 någon smärta när han gick ut ur min kropp. Jag lindade honom 	 genast med rena lindor som jag redan i förväg hade gjort i ordning. När Josef såg detta blev han förvånad och fylldes av stor 	 glädje och fröjd över att jag hade fött utan att behöva någon 	 hjälp. En stor hop människor var ju i Betlehem på grund av 	 skattskrivningen, men de var så upptagna av den att nyheten 	 om de underbara gärningar som Gud gjorde inte kunde nå 	 fram till dem. Men du må vara helt övertygad om att, även om 	 folk som bara har vanlig mänsklig kunskap påstår att jag födde 	 min son på det vanliga sättet, är det helt visst och utan tvivel så 	 att han föddes på det sätt som jag redan tidigare sagt dig och 	 som du nu själv har sett.«





Kapitel 26


	 	 Marias femton år efter Sonens himmelsfärd


	 	 	 Då jag var i Joshafats dal och bad vid den ärorika Jungfruns 	 grav, uppenbarade sig samma Jungfru för mig med en underbart strålande glans och sade: »Lyssna på mig, dotter! Sedan 	 min son hade stigit upp till himmelen levde jag under femton 	 år i världen och vidare under så lång tid som det är mellan denne min Sons himmelsfärds högtid och min egen död. Sedan låg 	 jag som död i denna grav under femton dagar. Därefter blev 	 jag upptagen till himmelen med oändlig ära och glädje. Men 	 mina kläder, som jag hade blivit begraven i, blev lämnade kvar i 	 denna grav och jag blev iförd sådana kläder som min son och 	 min herre, Jesus Kristus, blev klädd i. Du bör också veta att i 	 himmelen finns ingen mänsklig kropp – utöver min sons förhärligade kropp och min kropp.

	 Vänd nu alltså åter till de kristnas länder, arbeta ständigt på 	 att bättra era liv och lev för övrigt med den största vaksamhet 	 och noggrannhet, eftersom ni nu har besökt de heliga platser 	 där min son och jag levde kroppsligen och dog och blev 	 begravna.«





Kapitel 27


	 	 Låt försona er med Gud


	 	 	 För en person som med vaksamhet gav sig hän åt bönen och 	 kontemplationen visade sig Jesus Kristus då hon befann sig i 	 andlig hänryckning och talade så till henne:

	 »Lyssna du, åt vilken det är givet att höra och se andliga ting 	 och var mycket uppmärksam och se till att du inte för din egen 	 äras skull och för att vinna beröm av människor förkunnar detta som du nu skall få höra och som det är ditt uppdrag att å 	 mina vägnar förkunna för folken. [...]

	 Jag är alltings skapare och herre såväl över djävlarna som 	 över alla änglar, och ingen skall kunna fly undan för min dom. 	 På tre sätt har djävulen syndat emot mig, nämligen genom 	 högmod, genom avund och genom att förmätet älska den egna 	 viljan. Hans högmod var så stort, att han ville vara herre över 	 	 mig och att jag skulle vara underordnad honom. Och så mycket avundades han mig att han, om det hade varit möjligt, gärna 	 skulle ha dödat mig för att själv få vara herre och sitta på min 	 tron. Så kär var honom den egna viljan att han inte alls brydde 	 sig om min vilja, fast det hade varit möjligt för honom att uppfylla vad den bjöd. Därför föll han ner från himmelen och av 	 ängeln blev en djävul längst nere i helvetet. Då jag därefter såg 	 hans ondska och den stora avund han hade mot människan, 	 uppenbarade jag min vilja för människorna och gav dem mina 	 bud för att de, genom att göra dem, skulle kunna vara mig till 	 behag och djävulen till misshag. För den kärleks skull som jag 	 har till människorna kom jag så till världen och antog mänsklig 	 natur av Jungfrun. Personligen undervisade jag dem med gärning och ord om frälsningens väg, och för att visa dem min 	 fullkomliga barmhärtighet och kärlek öppnade jag himmelen 	 för dem med mitt eget blod.

	 Men hur handlar nu de människor som är mina ovänner mot 	 mig? I sanning, de föraktar mina bud, kastar ut mig ur sina 	 hjärtan som ett avskyvärt gift, de spyr ut mig ur sina munnar 	 som vore jag något ruttet, de avskyr att se mig som vore jag ett 	 foster angripet av spetälska. Men djävulen och hans gärningar 	 omfamnar de med hela sin hängivenhet och med allt vad de 	 gör. Honom släpper de in i sina hjärtan genom att med förtjusning och gärna göra hans vilja och följa hans onda ingivelser. 	 [...]

	 O ni, mina ovänner, som gör sådant och andra synder emot 	 min vilja, varför föraktar ni mitt lidande, varför betänker ni 	 inte i era hjärtan hur jag naken stod bunden vid pelaren, hur 	 jag grymt misshandlades med hårda gisselslag, hur jag stod 	 naken på korset och ropade, full av sår och täckt av blod? Och 	 när ni målar och smörjer era ansikten, varför vill ni då inte se 	 på mitt ansikte, hur fullt av blod det var? Inte vill ni heller 	 betrakta mina ögon, hur förmörkade och övertäckta av blod 	 	 och tårar och hur blåa mina ögonlock var? Varför vill ni inte 	 mera se på min mun och fästa blicken vid mina öron och mitt 	 skägg, hur de var plågade och översköljda av blod? Ni vill heller inte betrakta mina andra kroppsdelar, illa sårade som de var 	 av alla möjliga slag av misshandel, och hur jag för er skull 	 hängde på korset, blåslagen och död. Förlöjligad och förkastad 	 av alla var jag och föraktad för att ni, genom att tänka på mig 	 och uppmärksamt hålla mig i minnet, skulle fatta kärlek till 	 mig, er Gud, och så fly bort ifrån de djävulens snaror som ni så 	 ömkligt har blivit bundna av.

	 Sannerligen, allt detta har ni glömt och drivit bort från era 	 ögon och hjärtan. Ni gör som skökor som älskar njutningen 	 och köttets lustar men inte vill ha någon avkomma. När de 	 alltså känner att de har ett levande barn i sitt moderliv, försöker de genast att med örter och andra ting abortera det, så 	 att de inte skall behöva avstå från den köttsliga njutningen utan 	 ständigt kunna tillfredsställa sitt begär. På så sätt kan de alltid 	 ägna sig åt otukten och det köttsliga umgänget. Så gör ni, ty 	 jag, er Skapare och Återlösare, besöker alla med min nåd då jag 	 klappar på era hjärtan, eftersom jag älskar alla. Men då ni känner att min helige Ande klappar på för att gjutas in i era hjärtan, eller känner hur det blir förkrossat, eller hur en god viljeföresats där föds då det hör mitt ord, då liksom införskaffar ni 	 genast andligen ett abortmedel: Ni ursäktar era synder och 	 gläder er i dem, ja ni vill till och med till er fördömelse framhärda i dem. Ni gör alltså djävulens vilja då ni tar emot honom 	 i era hjärtan och föraktfullt driver bort mig. Därför har ni inte 	 mig hos er och jag är inte hos er. Ni är inte i mig utan i djävulen, ty det är hans vilja och ingivelser ni lyder.

	 Jag har talat om domen; nu vill jag tala om min barmhärtighet. Min barmhärtighet består i att ingen av dessa mina ovänner är en så väldig och stor syndare att min barmhärtighet 	 skulle förvägras honom, om han bara bad om den med ett





	 ödmjukt och fullkomligt hjärta. Mina ovänner bör alltså göra 	 tre ting, om de i nåden och vänskapen vill bli försonade med 	 mig. Må de, för det första, göra bot och av allt hjärta ångra att 	 de har förolämpat mig, sin Skapare och Återlösare. Det andra 	 som de bör göra är en ren, flitig och ödmjuk bekännelse inför 	 sin biktfader. Så må de alltså göra sig kvitt alla sina synder: 	 genom att göra bot och gottgörelse i överensstämmelse med 	 biktfaderns råd och omdöme. Då skall jag närma mig dem och 	 djävulen drivas bort från dem. Sedan de fullgjort detta med 	 andakt och fullkomlig kärlek bör de, för det tredje, gå till kommunionen och ta emot min kropp och därvid ha viljan att aldrig återfalla i de tidigare synderna, utan stå fasta i det goda 	 ända till slutet.

	 Var och en som bättrar sig på detta sätt skall jag genast gå till 	 mötes som en god fader sin felande son. Jag skall ta upp honom i min nåd med större glädje än han kunde bedja om eller 	 tänka sig. Och då skall jag vara i honom och han i mig och han 	 skall leva med mig och glädja sig för evigt.«





Kapitel 30


	 	 Jesus klagar över människornas otacksamhet


	 	 	 »Lyssna, ni alla mina fiender som lever i världen, ty jag talar nu 	 inte till mina vänner som följer min vilja. Lyssna, alla klerker, 	 ärkebiskopar, biskopar och alla av lägre rang i kyrkan! Lyssna, 	 alla klostermänniskor, vilken orden ni än må tillhöra! Lyssna, 	 jordens kungar och furstar och domare och alla som utför någon tjänaresyssla! Lyssna, kvinnor, härskarinnor och alla husfruar och tjänarinnor och alla, av vilka villkor och stånd ni än 	 är, stora och små, ni som befolkar jorden! Lyssna till dessa ord 	 som jag nu talar till er, jag som har skapat er!

	 Jag klagar över er, att ni har lämnat mig och skänkt er tro till





	 djävulen, min ovän. Ni har övergett mina bud och följer djävulens vilja och lyder hans ingivelser. Ni bryr er inte om att jag, 	 den oföränderlige och evige Guden, er skapare, har stigit ner 	 från himmelen till Jungfrun, antagit kött av henne och levt tillsammans med er. Genom mig själv har jag öppnat en väg för er 	 och givit råd genom vilka ni kan gå vägen till himmelen. Jag 	 kläddes av och gisslades och kröntes med törnen och spändes 	 ut så hårt på korset, att det var som om alla senor och leder i 	 min kropp hade lossnat. Jag fick höra alla möjliga smädelser 	 och utstå den mest föraktliga död och hjärtats bittersta sorg för 	 er räddnings skull. [...]

	 O mina ovänner, förvända och otacksamma och vansläktade! 	 Ni håller mig för en mask som är död om vintern. Ni gör vad 	 ni vill och ni lyckas väl. Därför skall jag resa mig upp om sommaren, och då skall ni förstummas och inte kunna fly ur min 	 hand. Ändå är det så, ni mina ovänner, att jag har återlöst er 	 med mitt blod och inte söker något annat än era själar. Vänd 	 därför åter till mig med ödmjukhet och jag vill med glädje ta 	 emot er som söner! Skaka av er djävulens tunga ok och dra er 	 till minnes min kärlek, och i ert samvete skall ni då bli varse att 	 jag är ljuvlig och mild!«





Kapitel 31


	 	 Inför Birgittas, Kristi bruds, död


	 	 	 Fem dagar före fru Birgittas, den mångomtalade Kristi bruds 	 dödsdag, hände det sig att vår herre Jesus Kristus uppenbarade 	 sig för henne framför det altare som fanns i hennes rum. Han 	 visade sig med glädje i sitt ansikte och sade till henne: »Jag har 	 handlat med dig som en brudgum brukar göra, som döljer sig 	 för sin brud för att hon ännu mera brinnande skall längta efter 	 honom. Så besökte jag under denna tid inte dig med någon 	 	 tröst, ty det var din prövotid. Men sedan du nu prövats må du 	 träda fram och göra dig beredd, ty nu är tiden inne att uppfylla 	 vad jag lovat dig, nämligen att du inför mitt altare skall klädas 	 och vigas till nunna. Och hädanefter skall du inte bara räknas 	 som min brud utan även som nunna och moder i Vadstena. 	 Men du skall veta att du skall lämna din kropp här i Rom, ända 	 till dess att den kommer till den plats som är beredd åt den, ty 	 det behagar mig att skona dig från mödorna och räkna det du 	 velat som vore det fullbordad gärning.«

	 Och vänd mot Rom sade han förebrående: »O mitt Rom, o 	 mitt Rom, påven föraktar dig och bryr sig inte om mina ord 	 utan tar det tvivelaktiga för det säkra. Därför skall han inte 	 mera få höra min flöjt, ty han menar sig kunna förfoga över 	 min barmhärtighets tid.«

	 Därefter sade han till bruden: »Men säg du till priorn att 	 han överlämnar alla mina ord i alla mina uppenbarelser till 	 bröderna och till min biskop. Åt honom skall jag ge min Andes 	 glöd och jag skall fylla honom till brädden med min nåd. Och 	 du må veta att när det behagar mig skall de människor komma 	 som med förtjusning och glädje skall ta emot orden i dessa 	 himmelska uppenbarelser, som hittills har riktats till dig. Då 	 skall allt det som sagts till dig bli uppfyllt. Och fastän jag har 	 undandragit många min nåd för deras otacksamhets skull, skall 	 andra komma och träda fram i deras ställe och de skall få min 	 nåd. Sist bland alla ord som uppenbarats för dig skall man sätta 	 den allmänna och allmängiltiga uppenbarelse som jag gav dig i 	 Neapel. Ty min dom skall, såsom jag har visat dig, gå i uppfyllelse över alla folk som inte med ödmjukhet vänder tillbaka till 	 mig.«

	 Sedan detta och mycket annat som inte upptecknats här hade 	 blivit sagt, nämnde och utfärdade sagda Guds brud föreskrifter 	 för några personer i sin omgivning, vilka hon sade sig före 	 döden ha sett stå inför Gud.

	 	 Efter det att detta blivit mottaget, tillfogade Herren: »På 	 den femte dagens morgon skall du, sedan du mottagit sakramenten, var för sig kalla till dig de personer som är i din 	 omgivning och som jag nämnt för dig och säga dem vad de 	 skall göra. Och så skall du, omsluten av deras ord och buren av 	 deras händer, komma till ditt kloster, dvs. in i min glädje, och 	 din kropp skall flyttas till Vadstena.« När så den femte dagen 	 var inne uppenbarade sig Kristus i gryningen återigen för henne för att trösta henne. Sedan mässan blivit läst och sakramenten med den största fromhet och vördnad blivit mottagna, gav 	 hon i de nämnda personernas armar upp sin anda.





Ur 	 	 De bifogade uppenbarelserna 	 ( Extravaganterna )





Kapitel 3


	 	 Skapelsens befrielse


	 	 	 »Den bok som ni kallar för Bibeln och som vi kallar för Den 	 gyllene boken, säger att en fattig man genom sin visdom befriade den stad som hade intagits av en mäktig, men att ingen 	 sedan mera kom ihåg denne fattige. Denna stad är den mänskliga skapelsen som djävulen på fyra sätt härskar över, ty med en 	 fyrfaldig synd härskar han över människan: genom olydnad för 	 det gudomliga budet, genom överträdelse av den naturliga 	 lagen, genom den fördärvliga begärelsen och genom sinnets 	 förhärdelse.

	 Denna skapelse befriade på visst sätt min allraheligaste 	 moder, när hon lade hela sin vilja i mina händer och hellre ville 	 utstå all smälek om bara själarna kunde räddas. Detta är nämligen den gudomliga visheten: att överlämna all vilja och all förmåga åt Gud och att vara glad, även när man för Guds skull 	 har motgångar. För denna viljas skull blev jag, Gud och av 	 evighet Guds son, människa i Jungfrun, och hennes hjärta var 	 liksom mitt eget hjärta. Därför kan jag med fog säga att min 	 moder och jag liksom med ett enda hjärta har räddat människan: jag genom att lida i mitt hjärta och i mitt kött, hon 	 genom smärtan och kärleken i sitt hjärta. Denna jungfru var i 	 sanning fattig, ty hon hade ingen längtan efter rikedomar och i 	 hennes ande fanns inte den minsta synd. Några är fattiga på 	 ägodelar, men i sin ande fulla av begärelse och högmod. Dessa 	 är inte de som jag i mitt evangelium kallade för fattiga. Andra 	 är rika på ägodelar, men utblottade i sin ande. De betraktar sig 	 som stoft och som döda. Deras längtan är att vara tillsammans 	 med Gud och de har bara de ägodelar de behöver och som kan 	 bli till nytta för medmänniskorna. Dessa är de som verkligen är 	 fattiga, men rika i Gud, och min moder var en av dem. Men





	 denna Jungfruns, min moders, visdom och fattigdom är nu 	 som bortglömd, ty även om man prisar henne med munnen, så 	 är det få som ropar till henne av allt hjärta och följer i hennes 	 kärleks spår.«





Kapitel 17


	 	 Nunnorna – Guds brudar


	 	 	 De som vill vara eller bli Guds brudar må veta att de bör vara 	 mera angelägna om att förverkliga Guds vilja än sina egna behov och än att tillfredsställa sin egen vilja. De bör vara som 	 brudar som befinner sig långt borta från sina egna ägodelar 	 och på vandring för att gästa sin brudgums fädernegård. De 	 äger den kroppsliga friheten och umgänget med världen med 	 allt vad som hör till det. Men från dessa ›ägodelar‹ bör de nu 	 med hela sin vilja definitivt skilja sig. De bör ikläda sig bröllopskläderna, dvs. den ödmjukhet, det tålamod och den lydnad 	 som är en prydnad för själen och gör den vacker inför Gud. De 	 bör även stå upp och gå framåt, så att de kan träda fram inför 	 brudgummen och dem som han har inbjudit.

	 Hur höviskt och lydigt i ord och gärningar bör de inte träda 	 fram inför deras blickar, då de ser vilka som inbjudits till bröllopet : Jungfru Maria, Guds moder, tillsammans med hela den 	 himmelska härskaran, och den brudgum, den sanne Guden, 	 som längtar efter dem, han som är Konungarnas konung och 	 Herren över alla herrar, den mäktige över allt vad han har skapat. Då har de stigit upp, när de har gjort sin syndabekännelse 	 med en förnuftig ånger och med en fast vilja att inte mera synda. Då har de gjort framsteg, när de av fri vilja har lämnat allt 	 världsligt och inte fikar efter att äga något av det slaget och 	 inte efter att fritt vilja råda över sin egen vilja. Då har de i sanning vigt sig åt sin brudgum, när de lovar att obrottsligt rätta





	 sig efter regeln och löftet. Och då går de den säkra och rätta 	 vägen till brudgummens kammare, när de efter förmåga håller 	 regeln och löftet. Sedan de avlagt löftet börjar den första 	 bröllopsdagen och den slutar när själen går ut ur kroppen. Det 	 är därför tillbörligt att de ägnar den dagen åt tre ting, nämligen åt en klok fruktan, en from glädje och en brinnande kärlek.





Kapitel 31


	 	 De tre portarna


	 	 	 Guds son talar: »Några bilder får inte finnas på klosterkyrkans 	 väggar, annat än av mitt lidande och till erinran av mina helgon. Ty det händer ofta att de som träder in i en kyrka gläder 	 sig mera över att betrakta väggprydnaderna än över Kristi välgärningar.

	 Vidare: Denna kyrka skall ha tre portar. Den första skall kallas Förlåtelsens port. Genom den må alla världsmänniskor gå 	 in, ty var och en som går in genom den porten med förkrossat 	 hjärta och med viljan att bättra sig skall få hjälp i frestelserna, 	 styrka till att göra det goda, andakt i sin bön, förlåtelse för sina 	 synder och vishet i sitt handlande. Därför skall denna port ligga åt öster, ty den gudomliga kärleken skall gå upp för dem 	 som träder in genom den och trons ljus skall stärka dem.

	 Den andra porten skall kallas Försoningens och benådandets 	 port. Genom den må bröderna gå in i sitt kor, ty genom deras 	 böner och tro kan syndarna nalkas Gud och rikets tillstånd förbättras och Guds vrede mildras. Därför skall denna port ligga 	 åt väster, ty genom deras böner skall djävulens makt dödas och 	 utrotas hos många människor, så att han inte längre förmår att 	 fresta så mycket han vill.

	 Den tredje porten skall kallas Nådens och härlighetens port. 	 Genom den må systrarna gå in, ty varje syster som går in genom





den porten med förkrossat hjärta och med den enda avsikten att behaga Gud skall i detta livet få nåden att gå från 	 dygd till dygd, hon skall få svalka under frestelserna och i det 	 kommande livet härligheten. Därför skall denna port ligga åt 	 norr, ty liksom ondskans köld väller fram från djävulen, så skall 	 överflödande välsignelse och den Helige Andes hetta gjutas 	 över dem som går in genom denna port och den gudomliga 	 kärlekens glöd mer och mer strömma över dem.«





Kapitel 37


	 	 Kärlet med den oförgängliga skatten


	 	 	 Jesus Kristus, Guds son, talar: »Liksom den kallas fader som 	 genom att förena sig med ett annat kött föder en son och denne är son, eftersom han är född av faderns kött, så är jag, Gud, 	 allas fader, eftersom jag är den som ingjuter själen i kroppen 	 och föder den på nytt genom mitt lidande och genom kraften i 	 den gudomliga andningen och så förnyar den vanställda. Liksom jag alltså är allas deras fader, som har blivit skapade och 	 nyskapade genom dopet, så är jag allas deras fader, som efterliknar min mänskliga naturs väg och följer mina budords stig. 	 Därför kan Maria, min mänskliga naturs moder, kallas både 	 moder och dotter: moder därför att hon födde min kropp och 	 dotter därför att hon efterliknade min vilja. Ty en bild av hennes kropp strålade på visst sätt fram i min kropp, och en bild av 	 alla fullkomlighetens dygder var också synlig i hennes hjärta 	 och gärningar.

	 Eftersom alltså min moder vill utvälja döttrar åt sig, vilkas 	 uppdragsgivare och ledare jag är och för vilka jag genom dig 	 har uppenbarat en ny livsordning, vill jag vara och kallas deras 	 fader, och som ett tecken härpå vill jag skänka dem två särskilda privilegier. Det första är att de ständigt får ha min kropps 	 	 sakrament i ett därför passande kärl, prytt med safirer och kristaller, uppställt på sitt altare, så att de som dagligen kan skåda 	 mig i denna främmande gestalt ännu mera brinnande måtte 	 längta efter mig, intill den dag då de skall mättas av verkligheten själv. Det andra är att när någon syster plågas av en så svår 	 sjukdom, att hon på grund av risken för kräkning inte kan motta min kropps sakrament och hon kan dö under natten utan 	 vägkosten, så tillåter jag som är allas Gud att abbedissan eller 	 den som hon förordnar, beledsagad av konventet, bär kärlet 	 med sakramentet till den sjuka och, utan att låta henne komma 	 i beröring med Herrens kropp, visar det för henne och säger 	 till henne: ›Må din tro lända dig till frälsning och evigt liv.‹«

	 Fru Birgitta svarar: »O Herre, du som är den som skänker all 	 nåd, bli inte förorättad om jag talar! Med en överflödande frikostighet gjuter du ut dig själv i oss, ja, om man får säga så, slösar du mera på oss än vi kan begära. Vem kunde väl tro att det 	 funnes en sådan godhet och ljuvlighet, om han inte vore berusad av din ande? Det är ju skrivet att de som under Mose lags 	 tid berörde och såg den heliga arken, som bara var ett tecken 	 på dig, skulle dö. Nu tillåter och lovar du att man får beröra 	 dig, som är själva den verklighet som alla tecknen utlovade. O 	 hur ren måste inte den vara som får nalkas den Högste!«

	 Gud svarade: »Varför förundras du, min dotter, över att ett 	 kärl får nalkas ett annat kärl, över att ett jungfruligt kärl får 	 nalkas det kärl som innehåller den oförgängliga skatten? Liksom nämligen murarna av jord rasade och avgudabilden krossades då Mose ark bars in, så kommer djävulens högmod på 	 skam genom den jungfruliga kärleken, veknar hjärtats hårdhet 	 och förintas köttets orenhet. Ty vad är det att förundras över 	 att han låter sig beröras av en jungfru, han som till och med 	 ville födas av en jungfru? Tillsammans med Gud förmår den 	 jungfruliga kärleken allt, om den verkligen är förenad med ödmjukheten.«





Kapitel 52


	 	 Bruden ber om ett betsel


	 	 	 »Välsignad vare du, himmelens drottning, som inte föraktar 	 någon syndare som ropar till dig av allt hjärta! Lyssna till mig, 	 fast jag är ovärdig att öppna min mun för att ropa till dig! Jag 	 vet ju att om jag inte hålls uppe av din hjälp kan jag inte styra 	 mig själv, eftersom min kropp är som ett otämjt djur. Om man 	 inte lägger ett betsel i dess mun löper det till alla ställen där det 	 har vant sig vid att få det som är angenämt. Min vilja är som en 	 fågel som alltid vill följa de flyktiga tankarna och flyga med 	 dem vart de än flyger. Därför ber jag dig att du ville lägga ett 	 betsel på min kropp, så snart den vill löpa åt något håll som 	 inte behagar din son och leda den dit där den kan utföra din 	 sons vilja. Må du även lägga band på den fågel som min vilja är, 	 så att den inte flyger längre bort än det behagar din käraste 	 son.«

	 Jungfrun svarade: »Den bön som utgjutes av ett from hjärta 	 till Guds ära förtjänar att höras och uppfyllas. Då du därför ber 	 om att ett betsel måtte läggas på din kropp, så att den kommer 	 att styras efter Guds vilja, så gagnar det den att en börda läggs 	 på den, så att den inriktas mot att utföra något till den styrandes heder. Eftersom nu din vilja är sådan att du hellre vill tiga 	 än tala med världsligt folk, och det tycks dig angenämare att 	 tåla fattigdom i ditt eget hus än att beskåda alla rikedomarna i 	 de härskandes hus, och du inte fäster dig vid deras ovänskap, 	 om du därmed kan förtjäna Guds vänskap, så lägger jag den 	 bördan på dig att du talar några ord som blir Gud till behag.«





Kapitel 60


	 	 Lydnad är bättre än offer


	 	 	 När den saliga Birgitta bad, visade sig Kristus för henne och 	 sade: »Du vet att de som under den gamla lagens tid såg ut att 	 vara andliga människor kallades för fariséer. Tre saker utmärkte dem: De tvättade sig jämt och ständigt för att de skulle 	 framstå som rena, de bad offentligt för att de skulle kallas för 	 fromma, de undervisade och utfärdade många bud, men de 	 uppfyllde dem inte själva. Inför Gud var allt detta dem till ingen nytta, ty deras avsikt var falsk och deras ande oren.

	 Liksom det alltså inte är till någon nytta för en oren själ att 	 man tvättar kroppen om inte samvetet är rent, så skadar det 	 inte en ren själ att man tvättar kroppen om det bara sker av 	 klok omsorg om den och inte för njutnings skull. Därför behagade det mig mera att du mot din egen vilja löd din lärare än 	 om du, mot hans råd, skulle ha följt din egen vilja. Ty jag har 	 haft många utvalda som varken hade några läkemedel eller 	 något annat som innebar en lättnad för deras kropp, men de 	 behagade mig ändå mycket. Andra däremot har, alltefter vad 	 tiden och platsen och sjukdomarnas art fordrat, brukat läkemedel, men ändå inte misshagat mig, ty de gjorde allt detta för 	 att kunna tjäna mig. Den lydnad som inte bestäms av egenviljan behagar mig alltså mera än ett stort offer.«





Kapitel 82


	 	 Alla Guds välgärningar


	 	 	 Kristus talar: »Jag är allas Gud. Min röst var det som Mose 	 hörde i busken, Johannes vid Jordan, Petrus på berget. Av 	 barmhärtighet ropar jag till dig, o människa, jag som under 	 	 gråt för din skull ropade på korset. Lyft upp dina öron och 	 lyssna till mig! Öppna dina ögon och se på mig! Se på mig, ty 	 jag som talar till dig är den allra mäktigaste och starkaste, 	 visaste och kraftfullaste, den mest rättfärdige och barmhärtige 	 och – tillsammans med allt detta – den allra skönaste!

	 Se på mig och fråga i den gamla lagen efter min makt, och du 	 skall finna att den i alla skapade varelser är underbar och fruktansvärd! Du skall finna min styrka i kungar och rebelliska 	 furstar, min vishet i den mänskliga avbildens skapelse och värdighet och i profeternas vishet. Fråga efter min ojämförliga 	 styrka och du skall finna den i laggivningen och i mitt folks 	 befrielse. Se på min rättfärdighet i den första ängeln och den 	 första människan, se på den i syndafloden, se på den i förstörelsen av andra samhällen och städer! Se vidare på min mildhet, 	 när jag undsatte och visade tålamod mot mina fiender, se också 	 på den i mina förmaningar genom profeterna! Se och betrakta 	 till sist min skönhet, såsom den framträder i elementens skönhet och i Moses förhärligande! Tänk då på hur värdigt det är 	 att du väljer mig och att du bör älska mig!

	 Tänk vidare på att jag är densamme som talade i den nya 	 lagen, den allra mäktigaste – och den allra fattigaste: den allra 	 mäktigaste, när jag tillbads av kungarna och när stjärnan visade 	 vägen, den allra fattigaste, som sveptes i lindor och lades i 	 krubban! Se vidare på mig, ty jag är den allra visaste – och den 	 allra mest oförståndige: den allra visaste, som motståndarna 	 inte kunde bemöta, och den allra mest oförståndige, som 	 beskylldes för lögn och dömdes som skyldig! Se också på mig, 	 ty jag är den allra kraftfullaste – och den allra mest föraktade: 	 den allra kraftfullaste, när jag botade de sjuka och drev ut demonerna, den allra mest föraktade, när alla mina lemmar gisslades! Se på mig, den allra rättfärdigaste – och den som ansågs 	 som den allra orättfärdigaste: den allra rättfärdigaste, när jag 	 hävdade sanningen och rättfärdigheten, och den som ansågs 	 	 som den allra orättfärdigaste, när jag dömdes till en neslig 	 död! Se vidare på mig, ty jag är den allra barmhärtigaste – och 	 den som behandlats som den allra obarmhärtigaste: den allra 	 barmhärtigaste, när jag återlöste mänskligheten och fördömde 	 synderna, och den som behandlades som den allra obarmhärtigaste, ty jag korsfästes tillsammans med rövare! Se till sist 	 på mig, ty jag är den allra skönaste – och den allra fulaste: den 	 allra skönaste på förklaringsberget, den allra fulaste på korset, 	 ty jag hade då varken någon glans eller någon skönhet !

	 Se på mig och tänk på att jag som led för din skull är den som 	 nu talar till dig! Se på mig, inte med de kroppsliga ögonen 	 utan med hjärtats! Tänk på vad jag har givit dig, vad jag kräver 	 av dig, vad du skall ge mig tillbaka! Jag gav dig ju en själ utan 	 fläck; ge mig den tillbaka utan fläck! Jag led för dig, för att du 	 skulle följa mig. Jag lärde dig att leva efter mina bud, inte efter 	 din egen vilja. Lyssna till min röst, som under mitt kötts dagar 	 ropade till dig: ›Gör bot‹! Lyssna till rösten, som ropade till 	 dig från korset : ›Jag törstar‹! Lyssna nu, ty om du inte gör bot 	 skall olycka komma över dig: Ditt kött skall torka ut, din själ 	 lösas upp av skräck och ditt inre förtvina, din kraft försvagas, 	 din skönhet förblekna, ditt liv bli dig en leda, du vill fly men 	 skall inte finna någon tillflykt ! Fly därför skyndsamt till min 	 barmhärtighets gömsle, så att den olycka som hotar dig inte 	 kommer, ty den hotar för att du skall fly undan! Om du vill tro, 	 så tro! Om inte, skall det som sker bekräfta mina ord. Fråga de 	 visa: vad jag har lovat skall jag inte göra om intet, även om jag i 	 mitt tålamod tålmodigt väntar på frukten av mitt tålamod.«





Kapitel 85


	 	 Råd till en biskop


	 	 	 Maria talade: »Tre ting utmärker änglakonungens här: det 	 första är att den flödar över och inte förminskas, det andra är 	 att den står fast och inte kastas över ända, det tredje är att den 	 strålar klart och inte förmörkas. Så bör också tre ting utmärka 	 kroppen och tre ting själen. För det första: Må själen flöda 	 över och inte förkrympa; jag talar om den Helige Andes gåva 	 som ges åt själen. Fast den nämligen i sig själv och på grund av 	 sin egen kraft flödar över, förkrymper den likväl för syndens 	 skull. För det andra: Må den vara fast i god gärning, så att den 	 inte kastas över ända av den onda viljan. För det tredje: Må 	 den stråla av skönhet och genom en ständig tillväxt av goda 	 gärningar, så att den inte förmörkas av den onda böjelsens och 	 begärelsens färg.

	 För kroppens behov bör finnas tre ting: för det första mat, 	 för det andra arbete, för det tredje motståndskraft mot den 	 köttsliga begärelsen och åtrån. Jag menar: för det första tillräckligt med sömn och vakor och föda med måttfullhet, varken 	 för litet eller för mycket, utan så att kroppen har krafter kvar 	 för att kunna tjäna Gud. För det andra: ihärdigt arbete, men 	 dock med allt omdöme. För det tredje: en glad vilja att tjäna 	 Gud och motståndskraft mot den onda viljan, ty så får själen 	 ljus.

	 Eftersom min vän har bundit sina händer genom ett löfte, 	 för att inte hans kropp skall sätta sig upp mot själen, löser jag, 	 som är Himmelens drottning och den för min son allra käraste 	 och allra mest förtrogna, honom från hans löfte, ty det behagar 	 min son. Jag är ju den som var det första ämnet för hans predikan. Genom min förbön går jag, liksom stjärnan före solen, 	 före honom fram till min son och följer jag efter honom med 	 	 mina råd. Jag ger honom alltså tillstånd att ge sin kropp vad 	 naturen fordrar och vad som är nyttigt för honom; han får äta 	 kött på köttdagar och fisk på fiskdagar. Men jag ger honom 	 ytterligare tre ting: för det första åt hans goda gärningar en 	 form, för det andra åt hans förstånd en större vishet, för det 	 tredje åt hans predikan av de gudomliga orden en större kraft 	 och hängivenhet. Dessutom förvandlar jag den fruktan han har 	 för att äta alltför mycket till något som är gott för honom, så 	 att den mat han skall äta bidrar till hans kroppsliga och andliga 	 styrka och främjar själens framåtskridande.«

	 Därefter uppenbarade sig Sonen och sade: »Denne man har 	 insatts i det apostoliska ämbetet. Därför tillåter jag honom att 	 äta den mat som tillkommer en apostel. Apostlarna åt ju det 	 som man bjöd dem. Må han alltså nära sin kropp som en 	 apostel. Jag sänder ju honom, inte som mina andra vänner till 	 hedningarna, utan till de onda kristna. Ty liksom en brud som 	 trotsigt drar sig undan umgänget med sin man är svårare att 	 kalla tillbaka till samlevnaden med mannen än en som inte har 	 smakat en mans åtrå, så är det svårare för onda kristna att återvända till Gud än för sådana som ännu inte smakat Guds ord 	 och ljuvligheten i hans godhet. Eftersom denne är min vän och 	 jag innerligt älskar honom lägger jag på honom, såsom på en 	 vän, en tyngre börda. Men allt som han ger sig i kast med skall 	 genom min nåd sannerligen bli lätt för honom. Må han, när 	 påsken nu nalkas, se till att han är beredd att uträtta mitt uppdrag. I den bördiga jorden skall han lägga en nötkärna. Den 	 skall gro och bära frukt i många. Denna nötkärna är mina ord, 	 jorden i sanning den heliga kyrkan, som skall bli fruktbärande 	 eftersom den plöjts av visa människor. Må han därför trygg gå 	 till verket. Jag skall vara med honom, i hans hjärta och i hans 	 mun.«





Kapitel 91


	 	 Bibelns alla ord är från Gud


	 	 	 Gud Fader talade till Sonens brud och sade: »Lyssna, du som 	 förundrar dig över de ord som du läser skrivna i Bibeln. Må du 	 vara alldeles viss om att varje ord som är skrivet i den härrör 	 från mig och har sin särskilda kraft och verkan. Liksom du ser 	 att de ädla stenarna i världen har sina naturliga krafter, liksom 	 magneten har en dragningskraft så att den drar till sig järnet, 	 att vissa stenar mal korn och förvandlar dem till mjöl, att andra 	 förvandlas till murbruk med kraft att förena andra stenar med 	 varandra, att åter andra, exempelvis slipstenen, vässar järn, så 	 har varje sten sin särskilda kraft. På samma sätt har varje ord 	 som kommer från mig sin särskilda kraft och lyser de alla med 	 en evig skönhet i himmelen, där de glänser inför hela min himmelska härskara som de dyrbaraste stenar med den vackraste 	 färg i det klaraste guld. Och var och en som är i himmelen känner till den särskilda kraft som vart och ett av dem har.«





Ur 	 	 Frälsarens Regel 	 (Regula Salvatoris)





Prologen, kapitel 3


	 	 Den nya vingården


	 	 	 »Jag är alltings skapare och den av inget skapade. Bland allt det 	 jag gjort har jag inte gjort något till en så stor värdighet som 	 människan, som jag förordnade till herre över allt som var skapat på jorden. Jag gav henne också förstånd, så att hon skulle 	 bruka detta till sin nytta och sitt gagn och lovprisa mig för den 	 nåd som givits henne. Men bland allt det jag skapat finns det 	 inget som så uppväcker mig till vrede som människan. Allt annat rättar sig efter mitt bud.

	 Jag har tidigare sagt dig att jag var lik en kung som planterade goda vingårdar, som under lång tid gav god frukt. Vad var 	 dessa vingårdar annat än de heliga fädernas klosterordnar och 	 stiftelser, där de törstande kunde hämta ny kraft, de frusna få 	 värme, de uppblåsta ödmjukas, de blinda upplysas? Men nu klagar jag över att vingårdsmurarna är förstörda, väktarna sover 	 och tjuvar tränger sig in, rötterna undergrävs av sorkar, vinstockarna vissnar av torka och druvklasarna blåser bort av vinden och trampas ner.

	 För att det inte alldeles skall saknas vin skall jag plantera en 	 ny vingård åt mig. Dit in skall du bära mina ords vinstockar, 	 min vän skall sätta dem i jorden och jag själv, Gud, skall gödsla 	 dem med min nåd. Till denna vingård vill jag skicka väktare 	 som inte sover om natten, jag skall bygga en mur omkring den 	 med min kärlek, jag skall sätta ner den goda viljans rötter i den 	 och de skall inte undergrävas genom djävulens frestelser. Jag 	 skall breda ut dess gärningars vinrankor, jag skall göra dess goda ryktes och dess fromma hängivenhets vinrankor ljuvliga för 	 många. Du som skall bära in dessa vinstockar bör därför vara 	 stark och uthållig i ditt bärande, beredd och vaksam när det 	 gäller att ta emot dem, trogen och försiktig när det gäller att





	 skydda dem, så att inte djävulen lurar dig. Den som skall placera ut vinstockarna bör vara eftertänksam, så att han sätter dem 	 på rätt ställe, och varsam och kärleksfull när det gäller att skydda dem från köld och hetta.

	 Stå därför fast och älska mig av allt hjärta, fly allt högmod 	 och ta på dig all ödmjukhet ! Vakta till min ära över din mun 	 och alla dina lemmar, lyd mig enligt vad jag har befallt dig, 	 rannsaka varje ögonblick ditt samvete, hur mycket och på vilket sätt du överträder mina bud! Stå genast upp om du faller, 	 bekymra dig inte om världslig ära eller om världsliga vänner, ty 	 då du har mig blir allt ljuvligt för dig, och då du älskar mig fullkomligt blir allt som inte är jag, allt som tillhör världen, bittert 	 som gift för dig.«





Kapitel 10–11


	 	 Hur en syster skall upptas i klostret


	 	 	 »Om någon har bett att få bli upptagen i klostret, så må hon 	 aldrig upptas förrän ett helt år har gått, utan må man första 	 gången säga till henne: ›Kom tillbaka till oss om tre månader 	 och under tiden skall vi överlägga om din sak.‹ Då hon efter 	 överenskommen tid återvänder skall abbedissan fråga henne 	 vad det är som driver henne när hon ber att få upptas i klostret, 	 och vilka de band är som binder henne vid världen. Efter att ha 	 hört vilka som är hennes skäl och vad som är hennes föresats 	 skall abbedissan säga till henne: ›Min dotter, ibland döljer sig 	 falskhetens snara under godhetens mask och obetänksamhet 	 om vad som kan komma lägger krokben för många. Kom därför tillbaka till oss efter några månader och visa oss om du har 	 hållit fast vid din längtan efter det goda!‹ Om hon återvänder 	 och ödmjukar sig som tidigare, skall man berätta för henne om 	 klosterlivets svåra och stränga sidor, om nödvändigheten av att 	 	 vända världen ryggen och att glömma föräldrarna. Om hon 	 lovar att hålla allt detta skall hela klosterförsamlingen, när året 	 har gått till ända, ge sitt samtycke till att hon upptas. Om hon 	 är en sådan person att något tvivel om hennes liv inte finns, så 	 kan alla ge sitt samtycke redan vid hennes första begäran, men 	 hon skall ingalunda intas i klostret, avlägga löftena och motta 	 nunnedräkten förrän året har gått till ända. Sedan man har 	 samtyckt till hennes upptagande, må man sända bud efter biskopen och be honom komma för att viga henne.

	 När biskopen har kommit, skall han gå ner till kyrkans port 	 och fråga henne som vill träda in i klostret och som väntar 	 utanför porten: ›Är du fri från alla kyrkans band, det vill säga 	 från äktenskapets, löftets och exkommunikationens band?‹ Om 	 hon svarar: ›Jag är verkligen fri‹, tillfogar biskopen: ›Driver 	 möjligen skammen eller sorgen över någon världslig motgång 	 dig till klostret ? Eller är du kanske belastad av stora, oinlösta 	 skulder?‹ Om hon då svarar: ›Nej, varken någon sorg eller någon skam driver mig till detta utan en brinnande kärlek till 	 Kristus, och alla mina skulder har jag efter min förmåga löst‹, 	 då må biskopen tillägga: ›Ber du att få bli intagen i detta kloster i Jesu Kristi namn och till hans heliga moders, jungfru Marias, ära?‹ Om hon då svarar: ›Ja, därom ber jag‹, må biskopen 	 föra in henne i kyrkan och säga: ›Se, nu går hon värdigt in i 	 detta kloster!‹

	 Då hon träder in i kyrkan må man före henne bära ett rött 	 standar, på vars ena sida skall vara målad en bild av min lidande 	 kropp och på den andra en bild av min moder Maria, så att den 	 nya bruden, då hon ser tecknet på sin nye brudgum lidande på 	 korset, lär sig vad tålamod och fattigdom är och, då hon ser 	 den jungfruliga modern, lär sig vad kyskhet och ödmjukhet är. 	 Sedan hon letts in i kyrkan må hon ställa sig nära kyrkdörren 	 och biskopen ställa sig ett stycke därifrån, och sedan skall han 	 välsigna hennes ring. Sedan två facklor tänts skall de bäras 	 	 framför standaret vid hennes intåg och de skall brinna så länge 	 mässan pågår. Må biskopen så bedja denna bön: ›Allsmäktige, 	 evige Gud, du som i din barmhärtighet och ditt förbarmande 	 har förmält dig med denna nya brud: Välsigna denna ring, så 	 att liksom denna din tjänarinna i utvärtes måtto bär den nye 	 brudgummens tecken på sin hand, hon också i sitt inre måtte 	 bära tron på dig och kärleken till dig. I Faderns och Sonens 	 och den Helige Andes namn. Amen.‹

	 Sedan biskopen välsignat ringen går han fram till Guds tjänarinna och säger: ›Du skall lova Gud och mig i hans ställe att 	 lyda dina överordnade och efter dina krafter hålla denna regel 	 ända till ditt livs slut.‹ Sedan hon lovat att göra detta, tillfogar 	 biskopen: ›Med en sådan avsikt bör du skänka Gud din tro och 	 avge ditt löfte till honom, att du inte älskar något så mycket 	 som Gud och med hela din längtan ger honom ditt samtycke.‹ 	 Då må hon svara: ›Av allt mitt hjärta och av all min själ ger jag 	 mitt samtycke till Gud, i det att jag med hela mitt odelade hjärta frambär mig som ett offer till honom.‹ Må då biskopen svara 	 henne: ›Och i Guds den allsmäktiges och i hans enfödde Sons, 	 vår Herres Jesu Kristi ställe samtycker jag till dig.‹ Och han 	 skall recitera denna bön: ›Må Gud allsmäktig, Jesus Kristus, 	 sann Gud och sann människa, som värdigades stiga ned i Jungfruns sköte, befästas i din själ och du i honom. I Faderns och 	 Sonens och den Helige Andes namn. Amen.‹ Därefter må han 	 sätta ringen på hennes högra hands ringfinger och säga: ›Jag 	 välsignar dig till att vara en Guds brud och hans förblivande 	 egendom. I Faderns och Sonens och den Helige Andes namn. 	 Amen.‹

	 Därefter träder biskopen fram till altaret och börjar mässan 	 genom att sjunga introitus om den Heliga Treenigheten och 	 under tiden skall Guds tjänarinna stå längre ner vid ingången 	 till koret. Då offertoriet börjar skall hon träda fram till altaret 	 och frambära sin offergåva och därefter genast återvända till 	 	 sin plats. Sedan offertoriet reciterats skall de kläder som hon 	 enligt vad regeln föreskriver skall bära och som förberetts av 	 systrakonventet bäras fram till altaret inför biskopen. Må han 	 välsigna dem genom att recitera följande bön: ›Herre Jesus 	 Kristus, du som inte vill syndarnas död utan att de skall göra 	 bot, vi åkallar din mildhet, att du ville välsigna dessa kläder 	 som denna din tjänarinna som ett ödmjukhetens och botens 	 tecken vill bära, så att hon lämnar denna världens fåfänglighet 	 och förtjänar att genom den sanna ödmjukheten ikläda sig dig. 	 I Faderns och Sonens och den Helige Andes namn. Amen.‹

	 Sedan alltså kläderna välsignats skall en av prästerna kalla 	 fram Guds tjänarinna till altaret inför biskopen. Med bara fötter skall hon träda fram, och sedan hon klätt av sig de yttre kläderna framför altaret skall hon stå där i sin särk för att motta 	 den välsignade dräkten. Medan hon av biskopen kläds i klosterdräkten ber han: ›Må Gud allsmäktig skänka dig en sann 	 bot i ditt samvete och en fullkomlig ånger i ditt hjärta. I Faderns och Sonens och den Helige Andes namn. Amen.‹ Sedan 	 skall hon sätta skorna på sina fötter under det att biskopen 	 reciterar bönen: ›Må vår Herre Jesus Kristus skänka åt dina 	 fötter en rätt gång och nu låta dig gå framåt på frälsningens 	 väg, så att du aldrig mera ger ditt samtycke till synd, och må 	 han ge dig en sann bättring från de synder du begått och aktsamhet inför framtiden. I Faderns och Sonens och den Helige 	 Andes namn. Amen.‹

	 Då hon iklädes kukullan skall biskopen recitera bönen: ›Må 	 Herren Jesus Kristus, han som är alla kristnas hopp, ge din 	 ande hopp och förtröstan, så att du så hoppas på Guds barmhärtighet att du inte glömmer hans rättvisa och så fruktar hans 	 stränghet att du inte glömmer hans mildhet och godhet. I 	 Faderns och Sonens och den Helige Andes namn. Amen.‹ 	 Sedan hon därefter satt på sig kappan må biskopen recitera 	 bönen: ›Må Herren Gud allsmäktig, som är den sanna trons 	 	 begynnelse, styrka och befästa din själ i den sanna tron, så att 	 du tror det som man bör tro och intill ditt livs slut framhärdar i 	 det goda du begynt. I Faderns och Sonens och den Helige 	 Andes namn. Amen.‹ Därefter fästes kappan med ett spänne av 	 trä, under det att biskopen reciterar bönen: ›Må vår Herre 	 Jesus Kristus, som för den stora kärleks skull varmed han älskade oss blev fastnaglad vid korsets trä och dömdes till den bittraste död, spikas fast vid din själ och genomborra den genom 	 åminnelsen av hans lidande, så att din kärlek glöder endast för 	 Gud, och den gudomliga kärlekens eld omsluter dig och skänker dig vilan i hans välsignade famn, där alla de heliga finner 	 sin vila. I Faderns och Sonens och den Helige Andes namn. 	 Amen.‹

	 Därefter skall hon täcka sitt huvud med doket, och då biskopen fäster det med nålen skall han recitera denna bön: ›Må vår 	 Herre Jesus Kristus vara din själs skydd och svalka, så att inget 	 skadligt kan drabba den. I Faderns och Sonens och den Helige 	 Andes namn. Amen.‹ Sedan slöjan har fästs skall biskopen recitera denna bön: ›Må Herren Jesus Kristus åt ditt förstånd 	 skänka andligt ljus och vishet, så att allt jordiskt och allt som 	 kan vara till skada för din själ inför dig måtte vara dött, och vägen som leder till det himmelska upplysas inför din själ, så att 	 du lär känna honom som har utvalt dig. I Faderns och Sonens 	 och den Helige Andes namn. Amen.‹

	 När detta har skett må Guds tjänarinna återvända till den 	 plats där hon tidigare stod och biskopen fortsätta sin mässa. 	 När han kommer till det ställe i mässan, där prästen under 	 brudmässan brukar vända sig om och välsigna brudgum och 	 brud, må biskopen vända sig om och en präst kalla fram Guds 	 tjänarinna till altaret och sätta kronan över slöjan i det att biskopen reciterar denna bön: ›Må vår Herre Jesus Kristus befästa sitt tecken i dig, det som jag nu sätter på ditt huvud, och leda 	 din vilja i allt som du nu har lovat, så att du blir fast och uthållig och han efter sin goda vilja låter dig krönas med glädjens 	 krona, så att din själ oupplösligen förenas med honom som är 	 en enda Gud i tre personer. I Faderns och Sonens och den 	 Helige Andes namn. Amen.‹ Därefter sätter han fast kronan 	 med en nål, i det att han reciterar denna bön: ›Må Jesus 	 Kristus i sin kärlek nagla sig fast vid ditt hjärta och din själ, så 	 att du inte förskräcks av någon frestelse. I Faderns och Sonens 	 och den Helige Andes namn. Amen.‹

	 Sedan detta är fullgjort skall Guds tjänarinna återvända till 	 sin tidigare plats och vara kvar där ända till mässans slut. När 	 den har avslutats skall en av prästerna kalla fram henne till altaret, i det att han säger: ›Träd fram, du Kristi brud, till Kristi 	 altare!‹ Må hon då gå fram och ödmjukt falla ner på sitt ansikte och må så biskopen, knäböjande tillsammans med sina präster, recitera litanian och ropa till alla helgon för Guds tjänarinna. Sedan litanian avslutats reser sig biskopen och träder fram 	 till Guds tjänarinna, som lagt sig raklång på golvet, och så må 	 han över henne uttala syndaförlåtelsen, och sedan hon mottagit avlösningen skall hon resa sig upp och motta min kropp. 	 Sedan hon mottagit den, må den dörr genom vilken Guds tjänarinna skall träda in i klostret öppnas, och fyra systrar skyndsamt gå ut och hämta in den bår med jord som före mässans 	 början ställts där.

	 Därefter skall biskopen gå fram till dörren, åtföljd av Guds 	 tjänarinna tillsammans med två fackelbärare. Under det att 	 prästerna sjunger hymnen Veni, creator Spiritus skall han överlämna henne till abbedissan, som tillsammans med konventet 	 väntar vid dörren, och biskopen säger då dessa ord till abbedissan: ›Se, inför Gud och alla helgon och inför denna heliga kyrka anförtror jag denna bruds själ i dina händer. Om hon genom 	 din försummelse skulle gå förlorad, skall hennes brudgum, 	 Jesus Kristus, utkräva henne av dig. Bevara och vaka alltså över 	 denna Guds skatt, så att du, när räkenskapens dag är inne, kan





	 överlämna henne heligare än hon var när du mottog henne.‹ 	 Må abbedissan då svara honom: ›Käre Fader, en stor skatt är 	 detta och svår är uppgiften och mina krafter för detta är otillräckliga. Men med stöd av dina böner och i förtröstan på Guds 	 hjälp vill jag göra vad du bjuder.‹

	 Sedan Guds tjänarinna blivit förd in i klostret, skall dörren 	 stängas och hon genast föras till kapitelsalen. Därefter skall 	 hon under de första åtta dagarna inte åläggas någon särskild 	 uppgift, men hon skall ha sin plats nederst i koret. Sedan de 	 åtta dagarna har gått till ända skall hon liksom de övriga systrarna vara förpliktad att iaktta klostrets ordning, och i koret 	 och vid bordet skall hon ha sin plats bredvid den senast inträdda systern.«





Kapitel 27


	 	 Den öppna graven


	 	 	 »Må en grav på ett bestämt ställe i klostret ständigt hållas 	 öppen. Till den skall systrarna gå efter tersen varje högtidsdag 	 och varje vardag. Och medan abbedissan med två fingrar kastar 	 litet jord i graven, skall de recitera psalmen ›Ur djupen ropar 	 jag till dig‹ med kollektbön av följande lydelse: ›Herre, helige 	 Fader, du som uppreste oskadad den kropp som du hämtat åt 	 din Son från jungfrun Maria och som du bevarat oförstörd i 	 graven, vi beder dig: Bevara våra kroppar rena och obefläckade 	 i din heliga tjänst och styr vår väg under denna tiden, så att, då 	 domens stora och fruktansvärda dag är inne, de må stå upp 	 bland dina heliga och våra själar för evigt får glädja sig med dig 	 och förtjänar att förenas med dina utvalda. I Faderns och Sonens och den Helige Andes namn. Amen.‹

	 Må också en bår, som man lagt litet jord på, ständigt stå vid 	 ingången till kyrkan, där den alltid kan synas av dem som går





	 in, så att de som ser denna påminnelse om döden må tänka på 	 och läsa i sina hjärtan att de är jord och skall vända åter till jorden.«





Kapitel 28


	 	 De förödda vingårdarna


	 	 	 »Med de förödda vingårdar som jag talade med dig om innan 	 du fick höra Regeln, menar jag de regler som nu inte iakttas på 	 det sätt som en gång mina vänner, inspirerade av sanningens 	 ande, dikterade dem. På grund av yppigt och världsligt leverne 	 har man vikit bort från den rätta vägen. De av mina vänner 	 som lever under dessa regler och är medvetna om hur deras 	 bröder har vikit bort från dem men inte själva har kraft att förbättra situationen, de ropar nu dag och natt till mig ur djupet 	 av sitt hjärta ut sin ängslan och ber mig under tårar, att de 	 som inte vill låta sig rättas snarast måtte kastas ut och att de 	 som vill låta sig rättas måtte göras fruktbärande i goda gärningar.

	 Om jag, som utforskar allas hjärtan och som lyssnar till allas 	 ord, kan finna några som försöker att rätta till sitt klosters villfarelse och hålla regeln i allt vad den påbjuder, närmare 	 bestämt i fråga om ödmjuk och regelrätt dräkt, tillbörlig försakelse, avvisande av privategendom, iakttagande av kyskhet och 	 sann lydnad och alla goda sedvänjor, då skall jag samarbeta 	 med dem och omsluta dem med min kärlek, på samma sätt som 	 en vingård brukar vara omgärdad av en mur, och jag skall ge 	 dem min nåd så att de villigt nöjer sig med att ha endast det för 	 livet nödvändiga och försakar allt överflöd. Härigenom dödas 	 den sork som gnager sönder rötterna, det vill säga det djävulska lockrop som med fördärvliga begärelser vill slita sönder de 	 goda avsikterna. Väktarna skall väckas upp. Det betyder: Sam- 	 vetena hos dem som inte beaktar vad som hör till deras själars 	 frälsning skall väckas upp genom att de ständigt betraktar sig 	 själva. Dessutom skall jag fylla dem med min andes sötma, som 	 skall stärka dem till att tjäna mig, jag som har skapat dem och 	 återlöst dem med mitt dyra blod.«





Ur 	 	 Ängelns Predikan 	 (Sermo Angelicus)





Fredagens första läsning


	 	 Rosen i Jeriko


	 	 	 Vi läser att den ärorika jungfrun Maria bävade när ängeln talade till henne. Hon fruktade då inte för att något farligt skulle 	 hända med hennes kropp utan för att det svek som människosläktets fiende gjort sig skyldig till skulle vara till skada för 	 hennes själ. Därför kan man begripa att när hon hade kommit 	 till den ålder då hennes sinne och förstånd kunde fatta vad 	 Guds vilja var, då började hon genast att med sitt förnuft älska 	 Gud och även att på ett insiktsfullt sätt frukta honom. Denna 	 jungfru kan därför med rätta kallas en blomstrande ros, ty liksom en ros brukar växa bland törnen, så växte denna vördnadsvärda jungfru mitt ibland bedrövelser. Och på samma sätt som 	 törnet blir kraftigare och vassare ju mera rosen breder ut sig 	 genom sitt växande, så blev denna utvalda ros, Maria, desto 	 smärtsammare stungen av de tunga bedrövelsernas törnen ju 	 mera hon växte till i ålder. [...]

	 Då hon hade kommit till den åldern att Guds Son blivit hennes son och hon blev varse att han i hennes moderliv, ja från 	 henne hade antagit den kropp som skulle uppfylla de profetiska skrifternas ord, då var det som om denna milda ros blev 	 ännu större och tillväxte i sin skönhet och som om de bedrövelsernas törnen som smärtsamt stack henne dag för dag blev 	 allt kraftigare och vassare. Ty liksom en stor och outsäglig 	 glädje steg upp i henne när Guds son avlades, så plågades hennes själ på många sätt vid tanken på det grymma lidande som i 	 framtiden skulle drabba honom. Jungfrun gladde sig över att 	 hennes son med sann ödmjukhet skulle föra sina vänner tillbaka till himmelrikets härlighet, de som på grund av den första 	 människans högmod hade förtjänat gehennas straff. Hon sörjde, ty liksom människan i paradiset genom sin onda begärelse 	 	 syndade i alla sina lemmar, så visste hon att hennes son genom 	 sin egen kropps bittra död här i världen skulle göra bot för 	 denna människas överträdelse. Jungfrun gladde sig, ty hon hade avlat sin son utan synd och köttets lust och hon hade fött 	 honom utan smärta, men hon sörjde, ty hon visste att hon 	 skulle föda denne käre son till en plågsam död och att hon själv 	 med hjärtats djupaste ängslan skulle åse hans lidanden. Jungfrun gladde sig, ty hon visste att han skulle stå upp från de döda 	 och för sitt lidandes skull evigt upphöjas till den högsta ära. 	 Likväl sörjde hon, ty hon visste att han skulle pinas mycket 	 svårt genom de smädelser och plågor som skulle föregå denna 	 upphöjelse.

	 Man bör alltså tveklöst tro att liksom man kan se att rosen 	 står stadigt fast på sin plats, fastän de törnen som omger den 	 blir allt kraftigare och vassare, så hade denna välsignade ros, 	 Maria, en så fast själ att, hur bedrövelsernas törnen än plågade 	 hennes hjärta, så kunde de likväl inte rubba hennes vilja utan 	 hon visade sig redo att lida och göra allt vad som behagade 	 Gud. Med rätta kan man alltså likna henne vid en blomstrande 	 ros och allra mest vid rosen i Jeriko, ty liksom rosen på den 	 platsen på grund av sin skönhet sägs överträffa alla andra 	 blomster, så överträffade också Maria på grund av skönheten i 	 sin ärbarhet och sina dygder alla dem som levat i denna världen, med undantag av sin välsignade son. Liksom Gud och 	 hans änglar i himmelen fröjdade sig över fastheten i hennes 	 dygder, så gladde sig även människorna i världen på det högsta, 	 då de såg hur tålmodigt hon utstod bedrövelserna och hur 	 klokt hon tog emot den tröst som gavs henne.





Lördagens tredje läsning


	 	 Livets träd och dess frukt


	 	 	 Med vilken makt visade inte Gud sin rättfärdighet, då han drev 	 ut Adam ur paradiset, eftersom denne förbrutit sig mot lydnaden och ätit av den förbjudna frukten från kunskapens träd i 	 paradiset. Med vilken ödmjukhet uppenbarade inte Gud sin 	 barmhärtighet i denna världen genom jungfrun Maria, hon 	 som med rätta kallas för livets träd. Betänk med vilken 	 snabbhet rättfärdigheten drev dem som under olydnad ätit av 	 frukten från kunskapens träd ut i eländet ! Tänk också på hur 	 ljuvligt barmhärtigheten inbjuder och kallar dem till härligheten som genom en Gudi välbehaglig lydnad längtar efter att 	 bli mättade av frukten från livets träd! Lägg dessutom märke 	 till, mina älskade, att när den ärbara Jungfruns kropp, den som 	 kan liknas vid livets träd, växte i denna världen, så längtade 	 änglarnas alla körer inte mindre efter det trädets frukt och 	 gladde de sig inte mindre över att den skulle födas än över den 	 nåd som kommit dem själva till del; de visste sig ju vara odödliga i den himmelska glädjen. Och särskilt gladde de sig över att 	 Guds stora kärlek skulle stråla fram för människosläktet och 	 deras himmelska samfund därigenom skulle förökas. Så skyndade Gabriel snabbt och med glädje till Jungfrun och hälsade 	 henne kärleksfullt med ord av stor värdighet. Eftersom Jungfrun, hon som är ödmjukhetens och alla dygders lärare, så 	 ödmjukt besvarade ängelns hälsning, gladde han sig, ty han 	 förstod att det som han och de andra änglarna längtade efter 	 skulle bli verklighet.

	 Eftersom vi nu vet att Jungfruns välsignade kropp tillsammans med hennes själ blivit lyft till himmelen, är det nyttigt 	 och tillrådligt för dödliga och mot Gud upproriska människor 	 att de genom en sann bot för sina synder skyndar sig att stiga 	 upp till henne. [...] Om de längtar efter att vederkvickas av 	 detta träds frukt, som är Kristus, må de först söka att med alla 	 krafter böja ned detta träds grenar. Må de – som ängeln gjorde 	 – med kärlek hälsa hans moder och, för att kunna undvika 	 synd, styrka sin vilja och insiktsfullt styra alla sina ord och gärningar så att de blir till Guds ära. Då skall Jungfrun villigt böja 	 sig mot dem och räcka dem sin hjälp, så att de kan ta emot av 	 frukten från livets träd, den som är Kristi allra värdigaste 	 kropp. Genom människors händer helgas den åt er, den som 	 för er syndare i världen liksom för änglarna i himmelen är livet 	 och maten. Och eftersom Kristus med en brinnande åstundan 	 längtar efter de själar som han återlöst med sitt eget blod, för 	 att hans älskade kyrka skall bli fulltalig, så må ni, mina älskade, 	 bemöda er om att uppfylla hans längtan genom att med all 	 vördnad och kärlek ta emot det som samme Jesus Kristus, hennes son, på vår Jungfru Marias mäktiga förböner värdigas skänka er, han som med Fadern och den helige Ande lever och 	 råder, Gud, i evigheters evighet. Amen.





Ur 	 	 Fyra Böner 	 (Quattuor Oraciones)





Nummer 2


	 	 En lovprisning av Jesu liv


	 	 	 Välsignad vare du, min Herre, min Gud och min kärlek, min 	 själs allra käraste, du som är en enda Gud i tre personer.

	 Ära och lov vare dig, min Herre Jesus Kristus, du som av 	 Fadern sändes in i en jungfrus kropp och dock alltid var kvar 	 tillsammans med Fadern i himmelen, och Fadern med sin 	 gudom oskiljaktigt var kvar i din mänskliga natur i världen.

	 Heder och ära vare dig, min Herre Jesus Kristus, du som av 	 den Helige Ande kroppsligen avlades och växte i Jungfruns 	 sköte och ödmjukt bodde där ända till tiden var inne för födseln, och efter din glädjerika födelse av samma din moders allra renaste händer värdigades beröras, lindas i bindor och läggas till vila i krubban.

	 Välsignad vare du, min Herre Jesus Kristus, du som ville att 	 din rena kropp skulle omskäras, att du skulle kallas Jesus och av 	 din moder frambäras i templet.

	 Välsignad vare du, min Herre Jesus Kristus, du som i Jordan 	 lät dig döpas av din tjänare Johannes.

	 Välsignad vare du, min Herre Jesus Kristus, du som med din 	 välsignade mun själv predikade livets ord för människorna och 	 inför deras ögon själv utförde många under.

	 Välsignad vare du, min Herre Jesus Kristus, du som genom 	 att uppfylla profeternas ord på ett så tydligt sätt uppenbarade 	 dig för världen som sann Gud.

	 Välsignelse och ära vare dig, min Herre Jesus Kristus, du 	 som på ett underbart sätt fastade i öknen under fyrtio dagar 	 och tillät att din fiende, djävulen, frestade dig, honom som du, 	 när det behagade dig, med ditt blotta ord drev bort ifrån dig.

	 Välsignad vare du, min Herre Jesus Kristus, du som innan 	 tiden ännu var inne förutsade din död och vid den sista måltiden på ett underbart sätt av vanligt bröd konsekrerade din dyrbara kropp och så av kärlek överlämnade den åt dina apostlar 	 till en åminnelse av ditt allra värdigaste lidande, och som genom att med dina heliga och dyrbara händer ödmjukt tvätta 	 deras fötter visade dem din stora ödmjukhet.

	 Heder vare dig, min Herre Jesus Kristus, du som av fruktan 	 för lidandet och döden lät blod – och inte svett – rinna från din 	 oskyldiga kropp och inte desto mindre fullbordade vår återlösning, den som du ville genomföra, och på det sättet öppet och 	 tydligt visade den kärlek som du hade till människosläktet.

	 Ära vare dig, min Herre Jesus Kristus, du som såldes av din 	 lärjunge och köptes av judarna och så blev en fånge för vår 	 skull, och med ett enda ord kastade dina fiender till marken 	 och sedan av fri vilja överlämnade dig i deras orena rövarhänder.

	 Välsignad vare du, min Herre Jesus Kristus, du som fördes 	 till Kaifas och, fastän du är allas domare, i din ödmjukhet tillät 	 att man överlämnade dig till att dömas av Pilatus.

	 Välsignad vare du, min Herre Jesus Kristus, du som av domaren Pilatus blev sänd till Herodes och tillät att han smädade 	 och förhånade dig och samtyckte till att han återigen sände dig 	 tillbaka till samme Pilatus.

	 Ära vare dig, min Herre Jesus Kristus, för den smälek som du 	 utstod, då du kläddes i purpur och kröntes med de allra vassaste törnen. Du uthärdade med största tålamod att man spottade 	 på ditt ärorika ansikte, täckte över dina ögon och med sina 	 skändliga händer på det grymmaste sätt slog dig på huvud och 	 hals.

	 Lov vare dig, min Herre Jesus Kristus, du som med största 	 tålamod tillät att man band dig vid pelaren, barbariskt gisslade 	 dig och blodig förde dig inför Pilatus’ domstol för att där 	 beskådas likt ett oskyldigt lamm.

	 Välsignad vare du, min Herre Jesus Kristus, du som med det 	 	 största tålamod inför Pilatus med dina välsignade öron ville 	 lyssna till de förebråelser och lögner som man tillvitade dig 	 och till folkets rop som begärde att man skulle lösa den rövare 	 som var skyldig och döma dig som var oskyldig.

	 Ära vare dig, min Herre Jesus Kristus, du som med hela din 	 ärorika och blodiga kropp blev dömd till korsets död och på 	 dina skuldror med smärta bar korset och av den rasande hopen 	 fördes till lidandets plats och berövad dina kläder där ville fästas vid korsets trä.

	 Väldig ära vare dig, min Herre Jesus Kristus, ty för vår skull 	 har du ödmjukt uthärdat att judarna med rep sträckte ut dina 	 vördnadsvärda händer och fötter och med järnspikar grymt 	 fäste dem vid korsets trä, och även kallade dig förrädare och 	 genom en förvirrad överskrift, uppsatt över dig, på mångfaldigt sätt och med smädande ord förhånade dig.

	 Evigt lov och tack vare dig, min Herre Jesus Kristus, du som 	 med ett så stort saktmod utstod så grymma lidanden för vår 	 skull. När din välsignade kropp uttömde alla sina krafter på 	 korset, då fördunklades dina vänliga ögon, ditt sköna ansikte 	 bleknade genom förlusten av allt blod, din välsignade tunga 	 blev het och torr och din mun fylldes av den bittra drycken av 	 galla, ditt hår och skägg dränktes av blod från såren på ditt allra heligaste huvud, benen i händer och fötter och i hela din 	 dyrbara kropp slets med stor och våldsam smärta loss från sina 	 fästen, ådror och senor i hela din välsignade kropp blev grymt 	 avslitna, och så omänskligt blev du gisslad och sargad av smärtsamma sår att ditt kött och hela din obefläckade hud blev 	 outhärdligt sönderslitna, och plågad och pinad på detta sätt 	 stod du, o min ljuvaste Herre, på korset och inväntade du 	 under stor smärta, med tålamod och ödmjukhet, dödsstunden.

	 Evig heder vare dig, min Herre Jesus Kristus, du som i denna 	 nödens stund med dina milda och kärleksfulla ögon ödmjukt 	 såg till din allra värdigaste moder, hon som aldrig någonsin syndat eller på minsta sätt samtyckt till någon synd, och 	 gav henne tröst genom att anförtro henne åt den älskade lärjungen.

	 Evig välsignelse vare dig, min Herre Jesus Kristus, du som 	 mitt under dödskampen skänkte alla syndare hopp om förlåtelse, då du barmhärtigt lovade paradisets härlighet åt den rövare 	 som omvände sig till dig.

	 Evigt lov vare dig, min Herre Jesus Kristus, för varje timma 	 som du på korset för oss syndare utstod bittra plågor och kval. 	 De häftiga smärtorna från dina sår trängde brutalt in i din saliga själ och trängde grymt in i ditt allra heligaste hjärta, tills ditt 	 hjärta brast och du saligt och med nedböjt huvud överlämnade 	 din ande i Guds, din Faders, händer och endast den döda och 	 kalla kroppen fanns kvar där.

	 Välsignad vare du, min Herre Jesus Kristus, du som med ditt 	 dyra blod och din allra heligaste död återlöste själarna och 	 barmhärtigt förde dem från landsflykten åter till livet.

	 Välsignad vare du, min Herre Jesus Kristus, som, då du död 	 hängde på korsets trä, genast och kraftfullt befriade dina vänner från dödsrikets fängelse.

	 Välsignad vare du, min Herre Jesus Kristus, du som för vår 	 frälsning tillät att man med en lans öppnade din sida och ditt 	 hjärta och för att återlösa oss lät ditt dyra blod och vatten i 	 överflöd strömma ut ur samma sida och inte ville att din allra 	 heligaste kropp skulle tas ner från korset, förrän domaren givit 	 sitt tillstånd.

	 Ära vare dig, min Herre Jesus Kristus, för att du tillät att din 	 välsignade kropp skulle tas ner från korset av dina vänner och 	 läggas i din sörjande moders armar, svepas av henne och läggas 	 i graven och där bevakas av krigsmännen.

	 Evig heder vare dig, min Herre Jesus Kristus, du som på den 	 tredje dagen stod upp ifrån de döda och visade dig som den 	 levande för dem du ville, och som efter fyrtio dagar steg upp 	 till himmelen i mångas åsyn och där ärofullt samlade dina vänner, dem som du hade befriat ur dödsriket.

	 Jubel och evig ära vare dig, min Herre Jesus Kristus, du som 	 utgöt den Helige Ande i dina lärjungars hjärtan och förökade 	 den väldiga, gudomliga kärleken i deras själar.

	 Välsignad och lovprisad och ärorik i evighet vare du, min 	 Herre Jesus Kristus, du som i ditt himmelska rike sitter på tronen i din gudoms härlighet, kroppsligen levande med alla dina 	 allra heligaste lemmar, dem som du antog från Jungfruns kropp, 	 och så skall komma på domens dag för att döma alla levandes 	 och dödas själar, du som lever och regerar med Fadern och den 	 Helige Ande i evigheters evighet.

	 Amen.





Kommentarer och ordförklaringar


	 	 	 	 	 Profetkallelsen


	 	 En konkret och livfull bild av hur Birgittas egen samtid kunde 	 se på henne kan vi hämta från Alvastra kloster. Den fromme 	 brodern Gerekinus där hade, liksom andra bröder i klostret, 	 blivit ganska betänksam. En kvinna hade slagit sig ner alldeles 	 i närheten, hon deltog ivrigt i gudstjänsterna i deras kyrka och 	 hon förde gärna samtal med olika medlemmar av konventet – 	 inte bara med dess prior – och det var då inte alltid hon som 	 var den lyssnande och lärande parten i samtalen. Kanske stred 	 hennes närvaro inte uttryckligen mot de gällande bestämmelserna rörande de cisterciensiska klostren, men den stod otvivelaktigt vid gränsen till det passande.

	 Men brödernas oro stillades av Guds egen röst som förkunnade för dem, att »denna kvinna är en Guds vän och hon har 	 kommit till klostret för att vid foten av detta berg [Omberg] 	 plocka blommor, från vilka alla folk, också de på andra sidan 	 havet och vid jordens ändar, skall hämta läkedom«. Kvinnan 	 var nybliven änka. Maken, den förre lagmannen Ulf Gudmarsson, hade som en av klostrets välgörare nyss blivit begraven i 	 klostret och nu hade alltså hon, Birgitta Birgersdotter, själv slagit sig ner i dess omedelbara närhet. Hon hade i sitt änkestånd 	 fått ett nytt och högre uppdrag: att med profetisk auktoritet 	 tala Guds kärleks och rättfärdighets ord till omvändelse och 	 förnyelse i den kyrka som, menade hon, på olika nivåer hyste 	 så många ovärdiga tjänare. Bara några dagar efter Ulfs död 	 hade det som brukar kallas för hennes kallelsevision kommit 	 till henne. Platsen kan ha varit hennes hem på Ulvåsa, det som 	 hon snart skulle lämna för gott, och kapellet som det talas om i 	 så fall det egna huskapellet där, men platsen kan också ha varit 	 	 kungsgården i Vadstena, det blivande nunneklostret. Det är 	 inte gott att säkert veta. Men så berättas det i varje fall:

	 	 Efter några dagar, när Kristi brud var oroad över sin [genom makens död] förändrade ställning och vad det kunde betyda för hennes 	 tjänande av Gud och när hon befann sig i bön i denna sak i sitt 	 [hus]kapell, då blev hon hänryckt i anden och medan hon var i extas 	 såg hon en ljus sky och ur skyn hörde hon en röst som sade till henne: »Kvinna, lyssna på mig!« Hon greps av fruktan att det var fråga 	 om en bedräglig villa och hon flydde därför till sin kammare. Hon 	 biktade sig genast och mottog Kristi kropp. När hon några dagar 	 därefter befann sig i bön i samma kapell visade sig återigen den ljusa skyn för henne och ur skyn hörde hon återigen rösten som uttalade samma ord som tidigare: »Kvinna, lyssna på mig!« Och då 	 den förskräckta kvinnan återigen flydde till sin kammare, biktade 	 och mottog hon kommunionen som tidigare, av fruktan för att rösten var en villa. Efter några dagar då hon återigen bad på samma 	 ställe blev hon hänryckt i anden och såg återigen den ljusa skyn och 	 i den en som liknade en människa och som sade så: »Kvinna, lyssna 	 på mig, ty jag som vill tala till dig är din Gud.« Då hon ändå blev 	 förskräckt och menade att det var fråga om en villa, hörde hon återigen: »Frukta inte, ty jag är alltings Skapare och ingen bedragare. 	 Jag talar inte till dig bara för din egen skull utan för att andra skall 	 frälsas [genom dig]. Lyssna till vad jag säger och gå till Magister 	 Mathias, din biktfader, som har förmågan att skilja mellan de två 	 slagen av andar. Hälsa honom från mig att jag säger dig att du skall 	 vara min brud och min kanal (sponsa mea et canale meum) och att du 	 skall höra och se andliga ting och att min ande skall förbli hos dig 	 ända intill döden.«

	 	 Det var alltså denna Birgitta, kallad till att vara Guds ’brud’ 	 och ’kanal’, som nu skulle tillbringa några år vid det cisterciensiska klostret. I den äldre litteraturen om Birgitta översatte 	 man vanligen ordet canale med ’språkrör’. Detta är ur språklig 	 synpunkt diskutabelt. Birgitta skulle förvisso bli en förmedlare 	 av verbalt formade meddelanden, men en ’kanal’ är ändå något 	 annat och mera än ett ’språkrör’, ty genom vattenförande kanaler bevattnas torra marker och förvandlas öknar och uttorkad 	 jord till bördiga, fruktbärande landskap. Att den tolkningen av 	 canale är den riktigaste när det gäller Birgitta bekräftas av en 	 annan uppenbarelse, given åt den inledningsvis nämnde broder 	 Gerekinus. I en syn hade han, berättas det nu, »sett Fru Birgitta upphöjd i luften och en flod strömmade ut ur hennes 	 mun. Och när han bad hörde han i anden en röst som sade så: 	 ›Denna kvinna som kommer från jordens yttersta gräns skall 	 ge oräkneliga folk visdom till att dricka.‹« Visdomens gudomliga ord flödade som Andens levande vatten ur Birgittas mun; 	 de hade inte bara ett klart och tydligt sakinnehåll utan en kraft 	 till liv och växande och frukt, de var gudomlig visdom. Sådana 	 budskap med ande och kraft var alltså Birgitta – redan av de 	 samtida vittnesbörden att döma – kallad att förmedla.





Uppenbarelsernas text


	 	 De budskap Birgitta förmedlade hade ur språklig och litterär 	 synpunkt i allmänhet formen av uppenbarelser och dessa gör, 	 utmanande nog, anspråk på att komma från Gud själv, hans 	 Son eller hans Moder eller från andra heliga i Guds himmel. 	 Men vad som i de bevarade texterna har kommit utifrån – eller 	 ovanifrån – till Birgitta, vad som präglats av hennes egen litterära talang och vad den slutliga latinska formgivningen tillfogat – eller förändrat – är inte lätt för någon att avgöra. Vi har, i 	 stort sett, inte tillgång till någon annan ’Birgitta’ än den som 	 möter oss i den latinska texten, den som blev resultatet av hennes biktfäders och sekreterares översättning från hennes svenska diktamen. Det som finns kvar av Birgittas svenska originaltexter är bara några obetydliga rester av hennes uppenbarelser 	 och dessutom några meditativa böner. Men försök att komma 	 bakom den givna latinska texten till en förment ’äkta’ eller ’ursprunglig’ Birgitta är ändå på det hela taget dömda att misslyckas. Den ’Birgitta’ som gjort sig känd runt om i den västliga 	 	 kristenheten under många århundraden och lockat så många 	 till studium, eftertanke och efterföljelse är i varje fall de latinska uppenbarelsernas Birgitta. När vi talar om ’Birgitta’ är det 	 alltså den textens Birgitta vi får hålla oss till.

	 Denna latinska Birgittatext – som återöversattes till svenska 	 första gången redan under hennes Vadstenaklosters äldsta tid, 	 liksom snart också till andra europeiska folkspråk – är en stor 	 textmassa, till största delen ordnad i ’böcker’ av hennes medarbetare i Sverige och i Rom. Uppenbarelserna – med en 	 latinsk term ofta kallade Revelationerna – är, genom Birgitta, 	 adresserade till många olika personer, förutom till Birgitta 	 själv. De behandlar också en lång rad olika ämnen och temata. 	 Men också klosterregeln – Regula Salvatoris – i dess ursprungliga form och läsningarna – Sermo angelicus – för den blivande 	 systraliturgin (Cantus sororum) har formen av uppenbarelser. 	 Det var förstås ägnat att ge alltsammans en särskild tyngd och 	 auktoritet : om man alls ville kalla sig för en troende motsatte 	 man sig inte så lätt sådant som sades vara »Himmelska uppenbarelser«.





Urval och presentationsordning


	 	 Den här boken innehåller bara ett litet urval – kvantitativt sett 	 väl ungefär en åttondel – av Birgittas skriftligt fixerade och åt 	 eftervärlden bevarade ord, och inget urval kan tillfredsställa 	 alla läsare och alla önskemål. Inga försök har här gjorts att ge 	 en allsidig bild av det svenska helgon som nyligen av påven 	 Johannes Paulus II har blivit gjort till en av Europas skyddspatroner. Urvalet duger heller inte för den som vill få en i alla 	 enskildheter nyanserad och historiskt allsidig bild av Birgitta 	 som människa, som profetisk samtidskritiker, som kristen eller 	 som teolog. Översättaren har främst tagit fasta just på det 	 profetiska elementet i hennes framträdande och från den utgångspunkten gjort sitt personliga urval. Men det profetiska 	 	 hos Birgitta vilar förvisso på en mycket solid grund av normal 	 senmedeltida katolsk teologi, där läran om Treenigheten, Kristi människoblivande av jungfrun Maria och hans lidande, uppståndelse och andeutgjutande utgör de ständigt synliga och 	 bärande hörnstenarna. Allt detta innebär att här talar en – menar nog många – ganska otidsenlig Birgitta, som knappast passar in i våra trender. Men de gammaltestamentliga profeterna, 	 som Birgitta i så många avseenden liknar, var i sin tid inte heller moderiktiga i sina budskap. De ansågs av de träffade för 	 obarmhärtigt dömande och föga positiva. Det var de falska profeterna, lyckoprofeterna, som betraktades som tidsenliga.

	 När det gäller ordningen för presentationen av de valda styckena har översättaren valt en salomonisk lösning: eftersom texterna själva sällan har en enhetlig eller lättfångad tematik har 	 inget försök gjorts till tematisk eller systematisk gruppering 	 utan styckena presenteras helt enkelt i den ordning de finns 	 i de latinska originalutgåvorna. De mestadels mycket långa 	 rubriker – tillfogade av de medeltida redaktörerna – som varje 	 uppenbarelse där har, har här ersatts med kortare och pregnantare överskrifter.

	 För dem som önskar att tränga djupare in i Birgittas liv och 	 tankevärld än vad text och kommentar kan göra förtecknas 	 nedan ett urval av nyare Birgittalitteratur. Men inför 700-årsfirandet av helgonets födelse 2003 kan väntas en ström av ny 	 litteratur kring henne.





Ett urval nyare Birgittalitteratur


	 	 	 Almazán, Vicente. Santa Brígida de Suecia. Peregrina, politica, 	 mistica, escritora. Santiago de Compostela 2000.

	 Bergh, Birger. Heliga Birgitta. Åttabarnsmor och profet. Lund 2002.

	 Birgitta, hendes værk og hendes klostre i Norden. Red. Tore Nyberg. Odense 1991.

	 	 Fogelqvist, Ingvar. Apostasy and Reform in the Revelations of St. 	 Birgitta. Stockholm 1993.

	 Furuhagen, Hans. Furstinnan av Närke som blev heliga Birgitta. 	 Stockholm 1990.

	 Gilkær, Hans Torben. The Political Ideas of St. Birgitta and her 	 Spanish Confessor, Alfonso Pecha. Odense 1993.

	 Heliga Birgitta – budskapet och förebilden. Föredrag vid jubileumssymposiet i Vadstena 3–7 oktober 1991. Red. Alf Härdelin 	 och Mereth Lindgren. Stockholm 1993.

	 Kilström, Bengt Ingmar. »Hennes röst skall höras«. Birgittinska 	 perspektiv. Stockholm 1991.

	 Maria i Sverige under tusen år. Utg. av Sven-Erik Brodd och Alf 	 Härdelin. Skellefteå 1996.

	 Morris, Bridget. »Four Birgittine Meditations in Medieval 	 Swedish«. Birgittiana 2 (1996), s. 167–186.

	 Nordahl, Helge. Den hellige Birgitta. Beåndet visjonær – begavet 	 politiker. Oslo 1997.

	 Nyberg, Tore. Birgittinsk festgåva. Studier om Heliga Birgitta och 	 Birgittinorden. Uppsala 1991.

	 Sahlin, Claire L. Birgitta of Sweden and the Voice of Prophecy. 	 Woodbridge 2001.





Använda utgåvor av den latinska texten


	 	 Bok I : Sancta Birgitta, Revelaciones. Lib. I, cum Prologo Magistri 	 Mathie, edidit Carl-Gustaf Undhagen. Stockholm: Kungl. 	 Vitterhets Historie och Antikvitets Akademien, 1977 [tr. 	 1978] (även utgiven som bd VII :1 i Samlingar utg. av Svenska Fornskriftsällskapet, Ser. 2: Latinska skrifter).

	 Bok II : Sancta Birgitta, Revelaciones. Lib. II, ediderunt CarlGustaf Undhagen† et Birger Bergh. Stockholm: Kungl. Vitterhets Historie och Antikvitets Akademien, 2001 (även utgiven som bd VII:2 i Samlingar utg. av Svenska Fornskriftsällskapet, Ser.2: Latinska skrifter).

	 	 Bok III : Sancta Birgitta, Revelaciones. Lib. III, edidit Ann-Mari 	 Jönsson. Stockholm: Kungl. Vitterhets Historie och Antikvitets Akademien, 1998 (även utgiven som bd VII:3 i Samlingar 	 utg. av Svenska Fornskriftsällskapet, Ser. 2: Latinska skrifter).

	 Bok IV: Sancta Birgitta, Revelaciones. Lib. IV, edidit Hans Aili. 	 Stockholm: Kungl. Vitterhets Historie och Antikvitets Akademien, 1992 (även utgiven som bd VII:4 i Samlingar utg. 	 av Svenska Fornskriftsällskapet, Ser. 2: Latinska skrifter).

	 Bok V: Sancta Birgitta, Revelaciones. Lib. V: Liber Questionum, 	 edidit Birger Bergh. Stockholm: Kungl. Vitterhets Historie 	 och Antikvitets Akademien, 1971 (även utgiven som bd VII :5 	 i Samlingar utg. av Svenska Fornskriftsällskapet, Ser. 2: Latinska skrifter).

	 Bok VI : Sancta Birgitta, Revelaciones. Lib. VI, edidit Birger 	 Bergh. Stockholm: Kungl. Vitterhets Historie och Antikvitets Akademien, 1991 (även utgiven som bd VII:6 i Samlingar utg. av Svenska Fornskriftsällskapet, Ser. 2: Latinska skrifter).

	 Bok VII : Sancta Birgitta, Revelaciones. Lib. VII, edidit Birger 	 Bergh. Stockholm: Kungl. Vitterhets Historie och Antikvitets Akademien, 1967 (även utgiven som bd VII:7 i Samlingar utg. av Svenska Fornskriftsällskapet, Ser. 2: Latinska 	 skrifter).

	 »De bifogade uppenbarelserna«: Sancta Birgitta, Revelaciones 	 Extravagantes, edidit Lennart Hollman. Stockholm: Kungl. 	 Vitterhets Historie och Antikvitets Akademien, 1956 (även 	 utgiven som bd V i Samlingar utg. av Svenska Fornskriftsällskapet, Ser. 2: Latinska skrifter).

	 »Frälsarens regel«: Sancta Birgitta, Opera minora. Vol. I: Regula 	 Salvatoris, edidit Sten Eklund. Stockholm: Kungl. Vitterhets 	 Historie och Antikvitets Akademien, 1975 (även utgiven som 	 bd VIII :1 i Samlingar utg. av Svenska Fornskriftsällskapet, 	 Ser. 2: Latinska skrifter).

	 	 »Ängelns predikan«: Sancta Birgitta, Opera minora. Vol. II: Sermo Angelicus, edidit Sten Eklund. Stockholm: Kungl. Vitterhets Historie och Antikvitets Akademien, 1972 (även utgiven 	 som bd VIII :2 i Samlingar utg. av Svenska Fornskriftsällskapet, Ser. 2: Latinska skrifter).

	 »Fyra böner«: Sancta Birgitta, Opera minora. Vol. III: Quattuor 	 Oraciones, edidit Sten Eklund. Stockholm: Kungl. Vitterhets 	 Historie och Antikvitets Akademien, 1991 (även utgiven som 	 bd VIII :3 i Samlingar utg. av Svenska Fornskriftsällskapet, 	 Ser. 2: Latinska skrifter).

	 	 Alf Härdelin





Läsanvisningar


	 	 För varje översatt avsnitt anges först och främst vilken latinsk text 	 översättningen bygger på. När endast delar av ett kapitel e.d. i Uppenbarelserna har översatts har de översatta delarnas paragrafnummer i 	 den latinska utgåvan angetts inom parentes. Dessutom anges paragrafnummer för samtliga utdrag ur »Frälsarens regel«, eftersom denna i den moderna utgåvan har en löpande paragrafnumrering som är 	 avsedd som alternativ till kapitelindelningen.

	 Efter källangivelsen kommer upplysningar om historiska omständigheter, såvitt kända, samt då och då en kommentar till textavsnittet 	 som helhet.

	 Därefter följer i tur och ordning kommentarer till enskilda ord och 	 fraser. Dessa är av två olika slag: källhänvisningar och förklaringar. 	 Det följer av Uppenbarelsernas natur att förklaringarna i första hand 	 tar upp teologiska begrepp och idéer, medan källhänvisningarna till 	 helt övervägande del gäller Bibelns böcker.

	 Bibelböckernas namn förkortas på samma sätt som i »Bibel 2000«, 	 med undantag av Psalt. för Psaltaren, och samma indelning i böcker, 	 kapitel och verser används. En naken bibelhänvisning anger ett ordagrant citat medan ett ’Jfr’ före hänvisningen anger en allusion. I de 	 fall då ett annars ordagrant citat innehåller tillagda ord placeras dessa 	 inom hakparentes. Om en allusion gäller något i evangelierna och kan 	 syfta på mer än ett evangelium görs hänvisning endast till Matteusevangeliet. De många allusionerna till evangeliernas passionsberättelser har som regel inte identifierats, utom i det sista textstycket i antologin, bön nr 2 ur »Fyra böner«, som med sina rika anspelningar på 	 Jesu lidandes historia kan fungera som ett slags register till alla sådana 	 allusioner.

	 Det bör understrykas att Uppenbarelsernas tankevärld är djupt 	 präglad av Bibeln. När man försöker förstå dem har man därför ofta 	 stor hjälp av att slå upp de angivna bibelställena och läsa dem i deras 	 sammanhang. Observera dock att eftersom bibelcitat och -allusioner i 	 Uppenbarelserna följer den latinska bibelöversättningen, Vulgata, kan 	 de skilja sig mycket från motsvarande ställen i »Bibel 2000« och 	 andra moderna bibelöversättningar.





Litteratur som anförs i förkortad form i kommentarerna


	 	 Härdelin, Alf. Kult, kultur och kontemplation. Studier i medeltida svenskt 	 kyrkoliv. Skellefteå 1998.

	 Klockars, Birgit. Birgitta och böckerna. En undersökning av den Heliga 	 Birgittas källor. Stockholm–Göteborg–Uppsala 1966.

	 Klockars, Birgit. Birgitta och hennes värld. Stockholm 1971. (En lätt 	 bearbetad pocketupplaga utan den vetenskapliga apparaten utgavs 	 1973 med titeln Birgittas värld.)

	 Klockars, Birgit. Birgittas svenska värld. Stockholm 1976.

	 Morris, Bridget. St Birgitta of Sweden. Woodbridge 1999.



	 	 	 	 1 ur uppenbarelsernas första bok

Innehållet i Bok I har tillkommit i Sverige mellan 1344, då 		Birgitta fick sin första uppenbarelse, och 1349, då hon begav 		sig till Rom.





3 Kapitel 1: Rövaren och den rätte Herren

Ed. Undhagen, s. 241–244.



Jag är:

Sjutton av de sextio kapitlen i Bok I börjar med att 		Kristus tilltalar Birgitta med dessa ord. I samtliga fall (utom 		möjligen kap. 15 och 55) ryms en tydlig anspelning på hur 		Gud uppenbarade sig för Mose och gav honom hans uppdrag: »Gud sade: ›Jag är den jag är. Säg dem att han som 		heter »Jag är« har sänt dig till dem‹« (2 Mos. 3:14). Härmed 		antyds inte bara Kristi gudomliga majestät utan också att 		Birgitta är en profet och laggivare i Moses efterföljd.



himmelens och jordens skapare:

Citat ur Nicenska trosbekännelsen, där det dock är Gud Fadern som beskrivs med denna 		fras. Det betyder inte att Birgitta begår något misstag när 		hon kallar Kristus för ’himmelens och jordens skapare’. Enligt kristen tro är ju Gud treenig, dvs. samtidigt en och tre: 		en till väsendet men tre till personerna. Samtidigt som de tre 		personerna har var och en sitt särskilda namn – Fadern, Sonen och Anden – och samtidigt som vissa egenskaper och 		aktiviteter särskilt förknippas med var och en av dem, är 		deras enhet sådan att nästan allt som sägs om en lika väl kan





		 sägas om de båda andra; det består mellan dem, som teologerna säger, en communicatio idiomatum. (Det enda absoluta 		 undantaget från denna ’egenskapernas delaktighet’ är de attribut som beskriver gudomspersonernas inbördes relationer: 		 Sonen ’föds’ av Fadern, Anden ’utgår’ av både Fadern och 		 Sonen, Fadern varken ’föds’ eller ’utgår’.) Birgitta anknyter 		 ofta och till synes mycket medvetet till den traditionella 		 läran om Treenigheten, samtidigt som hon ibland formulerar 		sig på mer överraskande sätt – se nedan, komm. till s. 34.



utan synd och begärelse:

Enligt traditionell kristen uppfattning 		är samlaget visserligen gott och oskuldsfullt i sig, men kan i 		praktiken p.g.a. syndafallet knappast äga rum utan självisk 		njutningslystnad (åtminstone hos någondera parten). I motsats till detta betonas här hur rent och osjälviskt Jesus blev 		avlad.



ifrån fotbladet ända till hjässan:

5 Mos. 28:35, Job 2:7, Jes. 1:6.



offras den nu på altaret:

Dvs. i mässan, där bröd och vin dagligen 		förvandlas till Kristi kropp och blod och bärs fram inför Gud.



den tro som hon lovade mig i dopet:

I det katolska dopritualet har 		alltid ingått högtidliga löften att lyda Gud och omfatta kyrkans tro. När ett spädbarn döps avges löftena av faddrar i 		barnets ställe, men när barnet vid omkring sju års ålder mognar moraliskt (varom mer nedan, komm. till s.103) förväntas 		det börja ta eget ansvar för att hålla löftena.





4 är [verkligen] en rövare:

Joh. 10:1.



Ty denne djävul [...] straffa de onda:

Jfr Syr. 39:33–37.



Ve, att vi någonsin blivit födda:

Jfr Matt. 26:24.



älska du mig av allt hjärta:

Jfr Matt. 22:37.



härlighetens [och änglarnas] Konung:

Psalt. 24:7–10.



blev klädd i enkla bindor:

Luk. 2:7.



naken fick jag stå bunden vid en pelare:

Syftar på hur Jesus gisslades före korsfästelsen. Att han stod naken vid en pelare nämns 		inte i evangelierna men var etablerad tradition.





5 Är det inte skrivet etc.:

Jfr 1 Kung. 17:14–16, 18:41–45.



Kapitel 2: »Till min brud har jag utvalt dig«

Ed. Undhagen, s. 244–247.



gudar av sten eller guld:

Jer. br., vers 38.





	 	 6 ville lämna allt för min skull:

Jfr Matt. 19:27–29.



arvet:

Jfr Psalt. 16:6, 1 Pet. 1:3–4.





7 om du tar avstånd [...] skatt:

Jfr Matt. 19:29.



Inte guld eller silver:

Jfr Apg. 3:6.



härlighetens Konung:

Psalt. 24:7–10.



ty mig övergav tjänare och vänner på jorden:

Jfr Matt. 26:56.



Kapitel 3 (§ 1–3): Magister Mathias’ exempel

Ed. Undhagen, s. 247–248.





8 han som i sig erfor en kamp:

Den person som åsyftas är Mathias 		Ovidi (Övidsson) (ca 1300–ca 1350). I ett tillägg till föreliggande kapitel förklarar nämligen prior Petrus Olavi från 		Alvastra (d. 1390): »Denne var en helig man som hette Magister Mathias från Sverige, teologie magister och kanik 		i Linköping. Han skrev en utmärkt förklaring till hela Bibeln. Djävulen frestade honom på det listigaste sätt med 		många heresier mot den katolska tron, men han övervann 		dem alla med Kristi hjälp och lät sig inte besegras av demonen, såsom det berättas mer utförligt i legenden om fru Birgittas liv.« Prior Petrus gjorde år 1380 en rad sådana förklarande tillägg till Uppenbarelserna; om detta se Undhagens 		utgåva av Bok I, s. 113–114.



de två andarna, lögnens och sanningens:

Jfr Joh. 8:44, 16:13, 		2 Thess. 2:8–10.



Kapitel 5 (§ 1–19a, 21): Den förödda borgen

Ed. Undhagen, s. 252–255.



härlighetens Konung:

Psalt. 24:7–10.



alltings Skapare:

Syr. 24:12. Lägg märke till att det här – såsom 		oftast hos Birgitta när det talas om ’Gud’, ’Herren’ eller 		’Skaparen’ – inte i första hand är hela Treenigheten som 		åsyftas, och inte heller Gud Fadern, utan Gud Sonen, dvs. 		Jesus Kristus. Det förekommer till och med att Jesus kallas 		’Gud, allas fader’ av Birgitta (»De bifogade uppenbarelserna«, kap. 37). Jfr komm. till s. 3 ovan.



Åt dig är given all dom:

Jfr Joh. 5:22.





10 Mitt baner:

Korset eller krucifixet. Jfr det baner som beskrivs i 		Bok II, kap. 13 ( s. 55 med komm.).





	 	   med ett enda ord kan jag utplåna dem:

Jfr 2 Mack. 8:18.



mina ord, de som gått ut ur min mun:

Jfr Matt. 4:4.





11 Kapitel 7: Barmhärtighet och rättvisa

Ed. Undhagen, s. 257–259. 		Jfr till kapitlet som helhet Jes. 61:10 och Ef. 6:13–17, samt 		följande uppenbarelser där klädesplagg tolkas: Bok II, kap. 		13; Bok IV, kap. 58; »Frälsarens regel«, kap. 10–11.



Du bör vara klädd i anständiga kläder:

Den utläggning av brudens (Birgittas) klädesplagg som följer kan schematiskt sammanfattas så: 		ånger och bekännelse = linnet (camisia) 		viljan att gottgöra synder och hädanefter handla rätt = 		skorna (calcei) 		hopp till Guds barmhärtighet och tanke på hans rättvisa = 		klänningen (tunica) 		tro som omsluter allt = kappan (pallium) 		att betänka Kristi goda gåvor = kappans ’tecken’ (signa) 		att betrakta Kristi lidande = kappans smycke eller brosch 		(monile) 		kysk hängivenhet = kronan (corona) 		Utläggningen är i sak mycket lik tolkningen av nunnedräkten i »Frälsarens regel«, kap. 10–11, även om plaggen där är 		något fler och har andra namn.



återlöste:

’återköpte’. Enligt en fornkristen tanke som har levt 		vidare i kyrkan ända till i dag blev människan genom syndafallet förslavad under synden och djävulen. Jesu död på korset tolkas i detta perspektiv som lösepenningen för människans befrielse.



anbefallde sin ande i Faderns händer:

Jfr Luk. 23:46.





12 Kapitel 8: Hur Himmelens drottning bör prisas

Ed. Undhagen, s. 259–260.



den som vanhedrar honom vanhedrar mig:

Jfr Joh. 5:23.



utan att betunga henne:

Syftar på att Jungfru Marias graviditet 		(och därefter Jesu födelse) inte orsakade henne något fysiskt 		lidande. Jfr komm. till s. 196.



tagit upp Jungfru Marias [...] kropp och själ till himmelen:

Om





		 Marias kroppsliga upptagande till himmelen, se komm. till 		Bok VI, kap. 12 och Bok VII, kap. 26.





13 Kapitel 11: Kroppens alla lemmar

Ed. Undhagen, s. 271–272.



konsekreras:

’invigs’, dvs. i mässan. Enligt katolsk tro förvandlas brödets substans till Kristi kropp.



Må dina fötter [...] vara korsfästa:

Jfr Rom. 6:6, Gal. 5:24.





14 Kapitel 14 (§ 3–5): Tre slags människor

Ed. Undhagen, s. 277.



intill det sista öret:

Jfr Matt. 5:26.



inte av fruktan för något straff utan med gudomlig kärlek:

Jfr 1 		Joh. 4:18.



Kapitel 20: Bröllopsgåvorna

Ed. Undhagen, s. 293–296.



härlighetens Konung:

Psalt. 24:7–10.



herren över alla herrar:

Jfr Upp. 17:14, 19:16.



skapat himmelen och jorden och allt som är i dem:

2 Mos. 20:11.



må [all] din vilja ske:

Matt. 6:10.





15 vad en ung man lär i sin ungdom, det bevarar han i sin ålderdom:

I den fornsvenska översättningen lyder ordspråket (som väl 		är svenskt): »Thet som ungir nimbir i ungdomenom thet 		hallir han i allirdomenom.«



mitt hjärta brast [...] smärtan:

Uppfattningen att Jesu smärta 		liksom samlas i hans hjärta och där når sin högsta intensitet 		dyker upp flera gånger i Uppenbarelserna; se i denna antologi Bok I, kap.53; Bok IV, kap.89; Bok VII, kap.15; »Fyra 		böner«, nr 2. När det här sägs att hans hjärta brast på grund 		av smärtan blir den bakomliggande tanken tydlig: det är fr.a. 		med sitt hjärta som Jesus återlöser världen, ty där koncentreras hans kärlek och oskyldiga lidande. Betraktandet av Jesu 		hjärta och dess betydelse för frälsningen har sina rötter i 		1200-talet ; senare, från 1600-talet och framåt, utvecklades 		det till ett mycket populärt tema i den kristna spiritualiteten.



de oförståndiga jungfrurna:

Jfr Matt. 25:1–13.



jag är sanningen:

Joh. 14:6.





	 	 16 Sakarias och Elisabet:

Jfr Luk. 1:5–25, 57–80.



Johannes var lik ett rör fullt av ljuv honung:

Jfr Matt. 3:4, 11:7.





17 Kapitel 30: Missbruket av skapelsen

Ed. Undhagen, s. 326–328.



älskar honom mindre än skapelsen:

Jfr Rom. 1:25.



ättiksdrycken som de gav mig att dricka:

Jfr Psalt. 69:22, Matt. 		27:48, Joh.19:29.



ett enda ord:

’en enda smädelse’.





18 skulle deras ögon inte uthärda att se mig:

Jfr 2 Mos. 33:20.





19 Kapitel 31: Ädelstenarna i Gudsmoderns krona

Ed. Undhagen, s.329–331.





20 änglarnas bröd:

Uttrycket används i Psalt. 78:25 och syftar där 		på det ’manna’ som föll från himlen och gav Israels barn föda 		i öknen, 2 Mos. 16. Jesus tolkade mannat som en förebild för 		honom själv, han som »kommer ner från himlen och ger 		världen liv«, Joh. 6:30–35. Under medeltiden utvecklades en 		rik reflexion kring detta tema, med tonvikt på att den kropp 		som vilade i Jungfru Marias moderliv och det bröd som 		invigs och offras och utdelas i mässan är ett och samma ’änglars bröd’, Kristi kropp.





21 Kapitel 33 (§ 1–7): Kunskapens rätta bruk

Ed. Undhagen, s. 336–337.



klerker:

Egentligen ’medlemmar av det andliga ståndet’, men 		eftersom åtminstone den lägsta kyrkliga vigningen, tonsuren, 		var en förutsättning för att få bedriva högre studier under 		medeltiden kom ordet ofta att, som här, betyda ’akademiker’.



jag hade ingen plats där jag kunde vila mitt huvud:

Jfr Matt. 8:20.



jag blev dömd av Pilatus och förhånades av Herodes:

Jfr Luk. 		23:6 –25.



jag är mild:

Matt.11:29.



Den som ber mig om bröd skall få det:

Jfr Matt. 7:7–11.





22 Kapitel 35: Ett enda hjärta

Ed. Undhagen, s. 343–344. 		Liksom Birgitta var en tidig företrädare för devotionen till





		 Jesu hjärta (se komm. till kap. 20 ovan) visar hon sig i detta 		 kapitel som en tidig och originell företrädare för devotionen 		till Marias hjärta.



Johannes, hans kusin:

Aposteln Johannes var son till Sebedaios 		enligt Matt. 4:21 m.fl. Under medeltiden var det en vanlig 		uppfattning att »modern till Sebedaios söner« som nämns i 		Matt. 27:56, den Salome som nämns i Mark. 15:40 och den 		syster till Jungfru Maria som nämns i Joh. 19:25 var samma 		person. Därmed skulle Johannes och Jesus ha varit kusiner.



Ordet blev kött:

Joh. 1:14.





23 Kapitel 38: Brudens tålamod och lydnad

Ed. Undhagen, s. 353–355. 		Denna uppenbarelse uttrycker storheten i Birgittas kallelse 		såsom hon själv uppfattade den. Det är tydligt att den har 		tillkommit i början av hennes profetiska gärning, år 1344 		eller 1345.



är du i mig och jag i dig:

Jfr Joh.10:38, 14:10–11. I dessa inledande meningar likställs på ett märkligt sätt enheten mellan Fadern och Sonen med enheten mellan den gudomliga och den 		mänskliga naturen i Kristus. Se vidare komm. till s. 34 nedan.





24 världen:

Ordet världen står hos Birgitta liksom i Nya testamentet ofta i negativ kontrast till Guds rike, men så är inte fallet 		här. Här åsyftas snarare den mänskliga världen i dess utsatthet, som föremål för Birgittas moderliga omsorg.



Mina ord som går ut ur min mun:

Kristi ord som förmedlas av 		Birgitta.



mina ord, som de hört:

Även här handlar det givetvis om de ord 		från Kristus som Birgitta förmedlar. De ’vänner’ som liksom 		dricker orden är de personer som låter sig inspireras av Birgittas uppenbarelser och för dem vidare till andra.





25 mina ord och min kärlek mättar människorna

etc.: Fortfarande är 		det inget annat än Kristi ord genom Birgitta som åsyftas och 		som alltså skall spridas för att ge ro och tröst åt människor.



Kapitel 42: Ödmjukhet, lydnad och kärlek

Ed. Undhagen, s. 368–370. 		I denna uppenbarelse uttrycks Jungfru Marias innerliga före-





		 ning med Gud på ett drastiskt och slående, om än bitvis dunkelt sätt. Som tidigare nämnts (komm. till s. 8 ovan) använder Birgitta ofta ordet Gud om Kristus, men i denna uppenbarelse är det inte alltid klart om Gud syftar på Kristus eller 		Gud Fadern eller hela Treenigheten.





26 Kapitel 48: Dom över svekfulla präster

Ed. Undhagen, s. 391–396.



Mose var med Herren på berget under fyrtio dagar och nätter:

Jfr 		2 Mos.24:18, 5 Mos.9:9.



Då folket såg att han var borta så länge [...] lät Gud sig blidkas:

Jfr 		2 Mos. 32:1–14.





27 från foten och ända till hjässan:

5 Mos.28:35, Job 2:7, Jes.1:6.



all dom är överlämnad till dig:

Jfr Joh. 5:22.



som är i världen men ändå inte är i världen:

Jfr Joh. 17:11–18.



›Vi vet inte vad som har hänt honom‹:

2 Mos.32:23.





28 Beelsebul:

Jfr 2 Kung.1:2–6, Matt.10:25, 12:24–27. En del av 		vad som här sägs om Beelsebul tycks komma från det på Birgittas tid flitigt konsulterade bibliska uppslagsverket »Historia Scholastica« av Petrus Comestor, där man kan läsa (i avd. 		Historia Evangelica, cap. 63) att Beelsebul betyder ’flugornas 		man’ och att israeliterna gav en hednisk gud detta nedsättande namn eftersom rester av offerblod kring dess altare drog 		till sig flugor. Uppenbarelsen handlar dock mest om Beelsebuls präster, och varifrån uppgifterna om deras agerande 		kommer är oklart.





29 ›Ske din vilja såsom i himmelen, så ock på jorden!‹:

Matt.6:10.





30 Men vad var det som sades åt Mose? [...] men dock inte alla:

Jfr 2 		Mos.32:9–14, 25–28.



frukten från en törnbuske

etc.: Förmodligen menas nyponet. 		Samma bild i Bok IV, kap. 67.



börja min dom med prästerna och utifrån mitt altare:

Jfr Hes.9:6, 		1 Pet. 4 :17.





31 Kapitel 50: Sonens makt, visdom och kraft

Ed. Undhagen, s.398–402.



makt, visdom och kraft:

På 1100-talet blev det vanligt att förknippa tre huvudegenskaper med de tre personerna i gudo-





		 men: makt med Fadern, vishet med Sonen och godhet med 		 Anden. I Uppenbarelserna möter andra trefalder av gudomliga egenskaper, t.ex. makt, visdom och rättvisa (Bok I, kap. 		 18, § 8); makt, kärlek och fasthet (Bok I, kap.26, § 4); makt, 		 visdom och kärlek (Bok I, kap.47, §20); eller makt, visdom 		 och kraft, som här. Man måste dock beakta översättningsproblematiken: Birgitta har lyssnat till predikanter som har utgått från texter på latin men predikat på svenska, och själv 		 har hon formulerat sina uppenbarelser på svenska men sedan 		 fått dem översatta till latin. Således kan man inte förvänta sig 		 någon strikt terminologisk överensstämmelse mellan Uppenbarelserna och eventuella latinska källor.



Du är som morgonrodnaden som går upp:

Jfr Höga V. 6:9.





32 bar frukt hundrafalt:

Jfr Matt. 13:8.



etthundra som betyder fullkomlighet:

Detta var den etablerade tolkningen av talet 100, grundad på uttalanden av kyrkofäderna 		Hieronymus, Augustinus och Gregorius den store.





33 lysande och brinnande låga:

Jfr Joh. 5:35.





34 Kapitel 53: Maria – arken med staven, mannat och lagens tavlor

Ed. Undhagen, s.409–414. 		Du är med din gudomliga och mänskliga natur och med den Helige 		Ande en enda Gud: Traditionellt säger man att Gud är ett enda 		’väsen’ men tre ’personer’, nämligen Fadern och Sonen och 		den Helige Ande. På motsvarande sätt säger man att Kristus 		är en enda ’person’ – densamma som Sonen i Treenigheten – 		men har två ’naturer’, den gudomliga och den mänskliga. 		Uppenbarelserna ansluter sig i regel till dessa definitioner, 		men ibland möter uttryckssätt som tycks blanda ihop läran 		om Treenigheten med läran om Kristi två naturer. Ett exempel på detta är föreliggande mening, som säger att den 		gudomliga naturen, den mänskliga naturen och den Helige 		Ande är en enda Gud; andra är de första meningarna i Bok I, 		kap. 38 (s. 23 med komm.), ett avsnitt i Bok II, kap. 5 (s. 51 		med komm.) och ett par fraser i Bok IV, kap. 78. Om Birgittas tanke på dessa ställen har varit oklar eller om hon har 		velat uttrycka en originell insikt är svårt att säga. Det är möjligt att de likalydande svenska orden ’gudomen’ för Guds





		 treeniga väsen och ’mandomen’ för Kristi mänskliga natur 		 har vållat Birgitta och hennes samtid svårigheter. En ingående prövning av frågan förhindras av att många av Birgittas 		 formuleringar som varit oklara eller stötande okonventionella i sin ursprungliga fornsvenska form säkert har normaliserats när de översattes till latin. Så tycks vara fallet i Bok I, 		 kap. 28 (ej översatt här), där den latinska texten har vox Patris 		 [...] vox Filii, medan den s.k. Birgittinnorska texten, som förmodligen återger en fornsvensk text som är mer ursprunglig 		 än den latinska, har Min fadhir sagde [...] thärnäst sagdhe mandomen.



den ark som fanns under lagen [...] tavlorna:

Jfr Heb.9:4.



förvandlades den till en orm:

Jfr 2 Mos. 4:2–4, 7:8–12.



delades med den havet:

Jfr 2 Mos.14:21.



framkallade den vatten ur klippan:

Jfr 2 Mos.17:6.



Jag skyndar till dem likt modern till en förlorad son som blivit återfunnen:

Jfr Luk. 15:20, 24.





35 mina lemmars smärta [...] hjärtat brast:

Se komm. till Bok I, 		kap. 20.



de gjorde sig en avgudabild och tillbad den:

Jfr 2 Mos. 32:1–6.



de åtrådde det kött de hade i Egypten:

Jfr 2 Mos. 16:3.



de ville, utan att Gud ville det, träda upp för att kämpa mot 		fienderna:

Jfr 4 Mos.14:39–44.



›Där människans skatt är, där är också hennes hjärta‹:

Matt.6:21.





36 änglarnas [...] bröd:

Psalt. 78:25. Se vidare komm. till kap. 31 		ovan.



Magdalena:

Maria från Magdala. Denna Maria omnämns på 		flera ställen i evangelierna (Matt. 27:56 och 61, Matt. 28:1, 		Luk. 8:2, Joh. 19:25 och 20:1) men fr.a. identifierades hon på 		medeltiden med den synderska som smorde Jesu fötter, Luk. 		7:36 –50.



Matteus:

Apostel, tidigare tullindrivare, Matt. 9:9 (densamme 		som kallas Levi i Luk. 5:27).





37 de, med vilka mina ord sänds:

De som anförtros uppdraget att 		förmedla Birgittas uppenbarelser till omvärlden. Möjligen 		åsyftas den grupp under ledning av biskop Hemming av Åbo 		(biskop 1338, d. 1366) och prior Petrus Olavi från Alvastra 		(d.1390) som omkr. år 1347 begav sig till påven Clemens VI





		 i Avignon med en samling uppenbarelser som bl.a. uppmanade England och Frankrike att sluta fred och påven att återvända till Rom; se vidare Morris (1999), s.79 f.



Jag gör ju inte någon större orätt mot djävulen än mot änglarna

etc.: Tankegången är här att både änglarna och djävulen traktar efter människornas själar. Eftersom Gud är rättvis främjar 		han inte den ena parten mer än den andra. Han sänder visserligen sina ord till människorna genom Birgitta, vilket 		främjar änglarnas sak, men han visar inte sig själv och sin 		makt på ett så påträngande sätt att han kunde sägas missgynna djävulen. Som framgår av fortsättningen handlar det också om att Gud lämnar utrymme för människans eget val och 		moraliska ansvarstagande.



med goda gärningar vill göra sig förtjänta av att komma till himmelriket:

Här menas inte att människan ensam, utan Guds 		hjälp, kan förtjäna himmelriket (en heretisk åsikt som kallas 		pelagianism) utan att de människor som av Gud fått nåden 		att ’vilja’ komma till himmelriket också med Guds hjälp måste ’förtjäna’ detta. Som det står några rader högre upp: Det 		är Guds ord (här: genom Birgitta) som gör »så att de goda 		... blir ännu mera brinnande och de onda omvänder sig från 		det onda«.



livets bok:

Upp.21:27.





38 Kapitel 54 (§ 1–29a): De tre andarna

Ed. Undhagen, s. 414–418.



Den oskapade:

Med den oskapade anden menas den Helige 		Ande, den tredje personen i Treenigheten.



Den andre anden, som är skapad:

Här menas djävulen, såsom motsats till den Helige Ande. Som framgår längre ned finns det 		många skapade andar varav flertalet, dvs. änglarna, inte är onda.





39 var vackrare än de andra:

Djävulen var en gång Lucifer, morgonstjärnan, den främste bland änglarna (jfr Jes.14:12–15).





40 Guds son [...] frestades:

Jfr Matt.4:1–11, Luk. 4:1–13.





41 Kapitel 59 (§ 1–5a, 12a, 27, 29a, 31–39a, 39c): Bonden och hans 		herdar

Ed. Undhagen, s. 434–435, 437–439.





	 	   Denne herde, som var god [...] en annan och sämre:

Jfr Joh. 10: 		11–12.





42 [hustru och man anses vara] ett enda kött:

Matt. 19:6.



är den kristne min lem:

Jfr 1 Kor. 6:15 och 12:27, Ef. 5:30.



jag är i honom och han i mig:

Jfr Joh. 6:56, 15:5 och 17:21–23, 		1 Joh. 3:24.





43 är i Fadern och Fadern i mig:

Joh. 14:10–11.





45 ur uppenbarelsernas andra bok

Bok II tycks, liksom Bok I, innehålla uppenbarelser som tillkommit i Sverige åren 1344–1349. Karakteristiskt för Bok II 		är de många uppenbarelser som riktar sig till eller handlar 		om ’riddarna’ eller adeln.





47 Kapitel 4: De gamla och de nya vännerna

Ed. Undhagen & Bergh, s. 39 –40.



rikets barn skall kastas ut:

Matt. 8:12; jfr Matt. 21:43.



en drottning [...] utom sig av beundran:

Jfr 1 Kung. 10:1–5.



jag är långt rikare och visare än han:

Jfr Matt. 12:42.



skall främlingar, dvs. hedningarna, få det:

Jfr Matt. 21:43.



krukmakaren [...] slog sönder den:

Jfr Jer. 18:1–6, Rom. 9: 		20 –23.





48 Kapitel 5 (§ 1–7, 10–35): Davids tre söner

Ed. Undhagen & Bergh, s.40–43.



inte en av sten eller trä:

Jfr Jes. 37:19.



kung David, som hade tre söner:

David hade egentligen fler 		söner (jfr 2 Sam.3:2–5, 5:14, 11:27 och 12:24) men det är 		tre som fokuseras i Bibeln. Se till det följande 2 Sam. 13–19 		och 1 Kung. 1.



›Absalom, min son‹:

2 Sam. 19:4.





49 Som en höna [...] kärlekens vingar:

Jfr Matt. 23:37.



Tillsammans med några av Davids tjänare gick han upp till 		lunden:

Jfr 1 Kung.1:9. Här nämns ingen lund, men det står 		att Adonia begick ett offer och kanske har Birgitta förknippat 		detta med en offerlund.





	 	   de sju sakramenten:

Ett sakrament är ett synligt tecken som förmedlar en osynlig gudomlig gåva. Den katolska kyrkan räknar sedan 1100-talet med sju sakrament: dopet, konfirmationen, eukaristin (nattvarden), boten, de sjukas smörjelse, 		ordinationen (vigningen till diakon, präst eller biskop) och 		äktenskapet.





50 Batseba:

Kung Davids favorithustru, mor till Salomo.



trädde hon in till David och sade

etc.: Jfr 1 Kung.1:15–53.





51 dessa tre är inte tre gudar utan en enda Gud:

Här antyds en ovanlig ’treenighet’ bestående av Jesu gudomliga natur, hans 		mänskliga natur och hans ande (ev. den Helige Ande). Se 		vidare komm. till s. 34 ovan.



Kapitel 12 (§ 31–59): Riddarna förmanas

Ed. Undhagen & Bergh, s.63–65.





52 skynda dem till mötes med kärlek:

Jfr Luk.15:20.



mitt baner:

Korset eller krucifixet. Samma uttryck i Bok I, 		kap. 5. Jfr det baner som beskrivs i följande kapitel.





53 skall lovsången till Gud aldrig vika från er mun:

Jfr Psalt. 34:2.





54 Kapitel 13 (§ 7–35): Riddarvigning

Ed. Undhagen & Bergh, s. 66–68. 		Ett förklarande tillägg säger att uppenbarelsen syftar på riddar Karl, Heliga Birgittas son (angående dylika tillägg se 		komm. till Bok I, kap. 3). Karl kallas riddare för första gången 		i ett dokument daterat 8 september 1348. Möjligt är att han 		dubbades vid en kunglig sammankomst i Örebro påsken 1348 		(så Klockars, 1976, s.136f.) och uppenbarelsen kan då ha tillkommit i detta sammanhang.



som med min kraft uppehåller allt:

Jfr Heb.1:3.



Jag som tillsammans med Fadern

etc.: Denna mening utgör en 		kortfattad bekännelse till Kristus som Gud och frälsare, 		uppenbart inspirerad av den Nicenska trosbekännelsen.



Jag har tidigare talat med dig om riddarståndet:

Syftar förmodligen på Bok II, kap.10 (ej översatt här).





55 följande ordning:

Det är oklart om den ordning för riddarvigning som följer någonsin har använts. En regelrätt birgittinsk riddarorden går inte att belägga under medeltiden. Där-





		 emot finns i dag en sådan orden i Italien som hävdar medeltida ursprung (Ordine Militare del Santissimo Salvatore e di 		Santa Brigida di Svezia).



en diakon tar på sig stolan som ett tecken på lydnad och gudaktigt 		tålamod:

Stolan är ett band av tyg som bärs i gudstjänsten av 		diakoner, präster och biskopar (på olika sätt). När en diakon 		vigs ikläds han stolan av sin biskop. I samband härmed läser 		biskopen ungefär följande ord, som kan ha inspirerat Birgittas tydning av stolan: »Mottag den vita stolan ur Guds hand, 		utför din tjänst, ty Gud har makt att föröka sin nåd i dig.« 		Om diakonen och andra kyrkliga ämbeten se vidare nedan, 		komm. till s.93–94.



försvaret av Kristi kors:

Här görs en tydlig anknytning till korsriddaridealet. Birgitta har säkert inspirerats av de riter och 		ideal som gällde inom t.ex. Tempelherreorden och Johanniterorden.



kyrkans baner:

Jfr det baner eller standar som föreskrivs för 		nunnevigning i »Frälsarens regel«, nedan s. 223.



›O Guds lamm‹:

Lat. Agnus Dei, den sista av de fasta sångerna 		i mässan. Sjungs medan hostian (det invigda brödet) bryts, 		strax före utdelandet.





56 Jag skall så vara i honom och han i mig:

Jfr Joh.6:56.



Kapitel 15 (§ 1–16, 19–35): Kristus i världens öken

Ed. Undhagen & Bergh, s. 75–78.





57 ›Yxan är redan riktad mot trädet‹:

Matt.3:10, Luk.3:9.



från solens uppgång till dess nedgång:

Psalt.50:1, 113:3.



Herodes som förföljde mig:

Jfr Matt.2:13–18.





58 de goda till ett mörker:

Enligt traditionell kristen tro fanns det 		ingen salighet efter döden innan Kristus kom, bara ett ’dödsrike’ (hebr. sheól, grek. hádes) där de avlidnas själar förde ett 		slags skuggtillvaro; jfr 1 Mos. 37:35, Psalt. 88:11–13 m.fl. 		ställen i Gamla testamentet. Under tiden mellan sin död och 		uppståndelse steg Kristus ned i dödsriket och befriade alla 		de rättfärdiga som dvaldes där; jfr Ef.4:8–9, 1Pet.3:18–19 		och 4:6.



min väg har blivit så smal och världens väg så bred:

Jfr Matt. 		7:13–14.





	 	 59 törnena och tistlarna:

1 Mos.3:18.



›Saliga de som inte har sett mig och tror‹:

Joh. 20:29.



en moder som går en felande son till mötes:

Här görs en anspelning på liknelsen om den förlorade sonen (Luk.15:11–32, 		särskilt v.20), men intressant nog har liknelsens fader bytts 		ut mot en moder. I sammanhanget handlar det om den 		barmhärtighet som Kristus visar människorna när han på 		nytt kallar på dem genom sina uppenbarelser för Birgitta, 		och man får väl tänka sig att modersmetaforen grundar sig 		på Birgittas identifikation med sitt uppdrag som kanal för 		Kristi barmhärtighet: det är i viss mening hon själv som har 		rollen av en kärleksfull moder.



inte mat och dryck, utan bara gudomlig glädje:

Jfr Rom.14:17.



Kapitel 22: Två slags vishet

Ed. Undhagen & Bergh, s. 98–101.



›den som vill vara vis, må lära sig vishet av den vise‹:

Jfr Ords. 		13 :20.





63 ur uppenbarelsernas tredje bok

Bok III består till stor del av förmaningar och varningar till 		prästerskapet. Några av uppenbarelserna har tillkommit i 		Sverige 1344–1349, de flesta kan dateras till Birgittas första 		år i Italien, 1349–1351, och några är odaterbara. De tidiga 		uppenbarelserna från Italien är troligen nedtecknade av 		magister Petrus Olavi från Skänninge (d. 1378).





65 Kapitel 3: En biskops plikter

Ed. Jönsson, s. 92–96. 		Uppenbarelsen gäller troligen biskop Thomas Johannis av 		Växjö (biskop 1343, d. 1375 eller 1376) och torde härröra 		från perioden 1344–1349. Kapitlen 1–3 och 12 i Bok III 		utgör ett slags vägledning för biskopar som i bearbetad form 		återfinns i Bok IV, kap. 126.



mitran:

Den huvudbonad som hör till den biskopliga dräkten. 		Om medeltida tolkningar av biskopens dräkt, se Härdelin 		(1998), s.62–78.





	 	   ordinera klerker, välsigna krisma:

Här nämns två saker som bara 		en biskop kunde göra, nämligen viga kyrkliga ämbetsbärare 		och välsigna den särskilda smörjelse som användes vid dop, 		konfirmation, präst- och biskopsvigning samt invigning av 		kyrkor och heliga kärl.



en fader för de fattiga:

Job 29:16.



bör, som Paulus säger, vara dubbel:

Jfr 1 Tim.5:17.





66 en simonist:

’en som köpt sitt ämbete’. Termen simoni kommer 		av trollkarlen Simon, som av apostlarna försökte köpa förmågan att förmedla den Helige Ande; jfr Apg.8:9–13, 18– 		24. Att skaffa sig ett högt kyrkligt ämbete genom mutor var 		ganska vanligt under medeltiden men var i princip ett allvarligt brott.





68 härlighetens Konung:

Psalt. 24:7–10.



Kapitel 5: Styrmännen

Ed. Jönsson, s.100–101. 		Denna uppenbarelse mottogs i Milano 1349/1350. Se vidare 		komm. till nästa kapitel.



bad honom låta himlen rämna och stiga ner:

Jfr Jes.64:1.





69 Kapitel 8 (§ 1–7): Nöten

Ed. Jönsson, s. 107–108. 		Denna uppenbarelse härrör från Birgittas ganska långa 		uppehåll i Milano 1349/1350 på väg från Sverige till Rom. 		Den riktades ursprungligen till en till namnet okänd munk 		och teologie magister som var biktfader åt ärkebiskop Giovanni Visconti av Milano (d.1354). Unikt är att den finns bevarad i sin ursprungliga form: ett pappersblad som skickades 		till munken i fråga och som har hans korta svar på baksidan. 		Här återges dock endast ett utdrag ur den lätt redigerade 		version av texten som står i den officiella samlingen av Birgittas uppenbarelser.



förlåtlig eller dödlig synd:

Medeltida själavård räknade med två 		huvudtyper av synd: den ’förlåtliga’ ( peccatum veniale) som, 		om den inte biktades, ledde till ett begränsat straff i skärselden, och den ’dödliga’ (peccatum mortale) som, om den inte 		ångrades och (om möjligt) biktades, ledde till evigt straff i





		 helvetet. All synd var alltså allvarlig och borde biktas, men 		 bikten var strängt taget inte nödvändig för frälsningen om 		man inte hade begått dödssynd.





70 sin budbärare:

Ängeln Gabriel (jfr Luk.1:26).



›Må det ske med mig som du har sagt‹:

Luk.1:38.



Kapitel 20: Den helige Benedictus

Ed. Jönsson, s. 151–153. 		Denna uppenbarelse kan troligen sättas i samband med Birgittas besök i benediktinklostret i Farfa en kort tid efter hennes ankomst till Rom år 1350.



den som fick fem talenter tjänade ytterligare fem:

Matt.25:20.





71 den gode abboten Benedictus:

Benedictus av Nursia (ca 480–ca 		547), klostergrundare och helgon.



honom som, innan han ännu var född, med jubel hälsade

etc.: Johannes Döparen (jfr Luk. 1:41, 44). Likheten mellan Benedictus och Johannes består i att även Johannes höll till i 		öknen (jfr Matt.3:1).



kalla Benedictus upp på berget:

Förmodligen menas Subiaco, där 		Benedictus levde som eremit i tre år och dit unga män som 		ville leva som munkar under hans ledning flockades. Alternativt menas Benedictus’ senare och mer berömda klostergrundning, Monte Cassino.



en regel:

Benediktinregeln, det västerländska klosterväsendets 		viktigaste dokument.





72 Kapitel 23: Den nya födelsen

Ed. Jönsson, s. 158–159. 		Var och när denna uppenbarelse mottogs är osäkert. Allmänt 		tycks dock uppenbarelserna i senare delen av Bok III härröra 		från Birgittas allra första tid i Rom.



›Det är tre som vittnar på jorden: Anden, vattnet och blodet, och tre 		i himmelen: Fadern och Sonen och den Helige Ande‹:

Jfr 1 Joh. 		5:7–8. I den latinska bibelöversättningen (Vulgata) står 		ordagrant: »Det är tre som vittnar i himmelen: Fadern, 		Ordet och den Helige Ande, och dessa tre är en. Och det är 		tre som vittnar på jorden: Anden och vattnet och blodet, och 		dessa tre är en.« I moderna bibelöversättningar saknas orden





		 »i himmelen [...] på jorden« eftersom de inte står i de äldsta 		och bästa grekiska handskrifterna.



du är Kristi mänskliga naturs dotter genom den nya födelse som 		gottgjorde den första överträdelsen:

Adams och Evas överträdelse ledde till ett syndafall för hela människosläktet, men 		Kristus har genom sin födelse, död och uppståndelse gottgjort syndafallet. Denna gottgörelse förmedlas till människor i dopet. Eftersom dopet skänker helig Ande och barnaskap hos Gud kallas det redan i Nya testamentet för ett ’bad 		som återföder’ (Tit. 3:5; jfr Rom. 6:1–11). Birgitta för dock 		dessa tankar ett steg längre än vad som är brukligt när hon 		säger att dopets nya födelse har gjort henne till ’Kristi 		mänskliga naturs dotter’.





73 Kapitel 29: Maria – Salomos tempel

Ed. Jönsson, s. 176–179. 		Uppenbarelsen går inte att datera men skulle möjligen kunna sättas i samband med att Birgitta besökt någon av Roms 		Mariakyrkor en kort tid efter sin ankomst till Rom 1350.



Salomos tempel, vars väggar var förgyllda:

Jfr 1 Kung. 6:20–22.



i vilket han förde in härlighetens ark och ljusstaken:

Jfr 1 Kung. 		8:1–6, 7:49. Förbundsarken och ljusstaken (eller lampstället) 		beskrivs närmare i 2 Mos. 25.



denne Salomo som slöt fred:

Namnet Salomo är besläktat med det 		hebreiska ordet för ’fred’. Därför har Salomo i kristen tradition betraktats som en förebild för Kristus, han som stiftade 		fred mellan människor och mellan Gud och människa ( jfr 		Ef. 2:14–22).



befriade de fattiga från fogden:

Räddade de skyldiga människorna från djävulen.





74 sin besökelses sötma:

Termen besökelse (visitatio) används ofta i 		medeltida mystik om erfarenheten av Guds ljuva närvaro. 		Här används den i förstärkt bemärkelse om Jesu närvaro i 		Marias moderliv.



vilkens födelse inte har någon början eller något slut [...] Melkisedek:

Jfr Heb. 7:1–3.



Om honom är det ju skrivet att han var präst:

Jfr 1 Mos. 14:18.



Konungarnas konung:

Dan. 2:37, 1 Tim. 6:15, Upp. 17:14, 19:16.





	 	 75 I mitt tempel klädde han sig andligen:

I Marias moderliv iklädde 		sig Kristus mänsklig kropp.



I den kungliga staden blev han krönt:

I Jerusalem fick Kristus 		törnekronan.



Där utanför behärskade han som den starkaste kämpe stridsfältet 		och striden:

Kristus korsfästes utanför Jerusalem (Heb.13:12). 		Korsfästelsen som en hjältekamp är motivet för Venantius 		Fortunatus’ (ca530–ca600) berömda hymn »Pange, lingua« 		(sv. övers. »Upp, min tunga, att lovsjunga«, Den svenska 		psalmboken 1986, nr 147) som bör ha varit välkänd för Birgitta.



Simonin härskar nämligen hos deras överhuvud:

Påven var indragen i handel med kyrkliga ämbeten. Se vidare komm. till 		s. 66 ovan.



förbundsarken är flyttad:

Eftersom stentavlorna med Guds bud 		förvarades i förbundsarken (jfr 2 Mos. 25:21) menas förmodligen att Guds lag inte respekteras.



fromhetens bord:

Då detta står i en serie av jämförelser med det 		gammaltestamentliga templet bör det vara bordet för skådebröden (jfr 2 Mos. 25:23–30) som utgör jämförelseobjekt 		här. Att fromhetens bord är övergivet betyder i så fall att 		prästernas fromhet ständigt borde ligga som skådebröd inför 		Gud men inte gör det.





77 ur uppenbarelsernas fjärde bok

Bok IV är med sina 144 kapitel den mest omfångsrika. Innehållet är disparat. Majoriteten av uppenbarelserna tycks dock 		härröra från tiden 1350–1370. Denna datering kan förutsättas om inget annat anges nedan.





79 Kapitel 4 (§ 1–16, 37–43): Den gode och den onde andens råd

Ed. Aili, s. 69–71, 73–74. 		Denna uppenbarelse är riktad till drottning Blanka (Blanche) 		av Namur, drottning av Sverige och Norge 1336, död 1363. 		Birgitta hade varit den unga drottningens magistra (hovdam med undervisningsansvar) i slutet av 1330-talet och





		 kände henne väl. Uppenbarelsen har troligen tillkommit i 		Rom.



plågaren:

Den som straffar dem som fördöms vid yttersta 		domen, dvs. djävulen.





81 den plats där himmel och död möts:

Troligen är det Rom som avses ; i alla händelser en plats där det fanns riklig avlat att få. 		Det originella uttrycket där himmel och död möts betyder att 		en sådan plats tack vare sina avlater erbjuder möjligheten att 		komma direkt till himmelen efter döden, utan att passera 		genom skärselden.



avlater:

Avlat innebär efterskänkt botgöring. Enligt katolsk 		teologi måste varje synd som begås efter dopet gottgöras, 		antingen genom botgöring i det nuvarande livet eller genom 		en vistelse i skärselden (reningselden) efter döden. Men den 		som ångrar sina synder kan få botgöring (och därmed tid i 		skärselden) efterskänkt på vissa villkor, som kyrkans biskopar 		och i synnerhet påven har rätt att fastslå. Detta sker under 		hänvisning till att helgonen på ett ställföreträdande sätt har 		fullgjort vad andra kristna brister i och därmed har samlat en 		skatt av nåd åt kyrkan. Det är vanligt att avlat knyts till ett 		besök på en helig plats, såsom denna uppenbarelse förutser 		(se även Bok VII, kap. 14 med komm.). Då blir kopplingen 		till ett lokalt helgon och dess förtjänster särskilt tydlig. Men 		avlat kan också ges för andra aktiviteter som kan tänkas befordra dygd och fromhet. Under en period i slutet av medeltiden kunde avlat ges för penninggåvor till kyrkan, vilket ledde till många missbruk som i sin tur bidrog till att sätta igång 		reformationen; denna möjlighet avskaffades därför 1567.



Kapitel 12: Guds vänners prövning och tröst

Ed. Aili, s.94–95.





82 på ett rättfärdigt sätt, med den rätta tyngden och det rätta måttet:

Jfr Jes.28:17.



bekymra dig över Guds långmodighet:

Bakgrunden till uppenbarelsen tycks vara att Birgitta har bekymrat sig över stillestånd 		i sitt andliga liv och, faktiskt, över brist på svårigheter och 		prövningar.



ingen kommer till Gud om inte Fadern drar honom:

Joh.6:44.





	 	 83 Kapitel 13: Om de tårar och allmosor som behagar Gud

Ed. Aili, s.96–98.



tårarnas son:

Jfr Augustinus, »Bekännelser«, 3. 12. 21. En annan möjlig allusion är till 1 Mos.35:18, där Rakel strax innan 		hon dör i barnsäng ger sin nyfödde son (som senare skulle 		kallas Benjamin) namnet Ben-Oni, ’smärtans son’.



genom sådana tårar vinner man inte det eviga livet

etc.: Jfr 2 Kor. 		7 :10.





84 Gregorius:

Gregorius I, även kallad ’den store’, påve 590–604. 		Det berättas om honom att han en gång bad om frälsning för 		den hedniske kejsaren Trajanus (ca 53–117) och sedan i en 		uppenbarelse fick höra att hans bön blivit hörd och att Trajanus 		blivit skonad ifrån eviga straff. Detta skildras i den stora legendsamlingen »Legenda Aurea«, kap. 46, där det även framgår att episoden väckt livlig diskussion: Kunde man verkligen 		rädda hedningar från helvetet genom bön? Vilket slags straff 		blev Trajanus räddad från, och vilket tillstånd uppnådde han? 		Birgitta undviker som synes att precisera sig i dessa frågor.





85 Kapitel 18: De heligas exempel

Ed. Aili, s. 112–114.



jungfru innan du födde

etc.: Det var allmän uppfattning redan i 		fornkyrkan inte bara att Maria var jungfru när Jesus avlades 		utan också att hennes mödomshinna på ett mirakulöst sätt 		bevarades intakt under hans födelse och att hon förblev jungfru till livets slut.



även när din brudgum tvivlade:

Jfr Matt. 1:19. Josefs tvivel på 		Marias kyskhet uttrycks starkt i »Jakobs protevangelium« 		(utgivet på svenska i »Apokryferna till Nya testamentet«, 		urval och övers. av Bertil E. Gärtner, 1972), en skrift som 		mycket väl kan ha varit känd för Birgitta.



›Salig är du, Simon, ty kött och blod har inte uppenbarat detta för 		dig‹:

Matt.16:17.



öppna din mun och jag skall ge dig ljuvlig mat att äta:

Jfr Hes. 		2:8 –3:3.





86 Johannes, som betyder Guds nåd:

Detta är en vanlig medeltida 		uttolkning och den är sakligt korrekt. Det hebreiska namnet 		Johannes betyder ordagrant ’Gud har förbarmat sig’.





	 	   Med Petrus betecknas den heliga tron:

Även detta är en vanlig 		medeltida uttolkning. Den bygger på Matt. 16:16, där lärjungen Simon bekänner: »Du är Messias, den levande Gudens son« och då av Jesus får ett nytt namn: »du är Petrus, 		Klippan«. Enligt medeltida uppfattning bar alltså Petrus sitt 		namn (som är grekiskt och betyder ’klippa’) på grund av sin 		fasta tro på Jesus som Guds son.



den nya lagen och den gamla:

Evangeliet kallades under medeltiden ofta för den nya lagen, i kontrast till den gamla, mosaiska 		lagen; jfr uttrycken Gamla och Nya testamentet.





87 Barmhärtighetens moder:

Ett traditionellt Maria-epitet.



Ingen kan därför rycka henne ur hans hand:

Jfr Joh.10:28.



Israel:

Patriarken Jakob (jfr 1 Mos.32:28).



Kapitel 19: Maria, den nya skönheten

Ed. Aili, s.114–116.



ledans tunga börda:

Begreppet ’leda’ (lat. acedia) syftar specifikt 		på andlig tröghet: ovilja mot bön och bibelläsning, brist på 		inre värme och rörelse, en känsla av att ansträngning är meningslös m.m.





88 förmedlarinna:

Eftersom Maria enligt katolsk tro förmedlar 		nåd och bistånd från Gud får hon ofta denna titel ( lat. mediatrix ).



Därför säger jag dig

etc.: De tre ’skönheterna’ i denna sats är 		Fadern, Sonen och den Helige Ande.





89 Kapitel 21: Moderns gåvor är Sonens gåvor

Ed. Aili, s.119–121.



genom vilken allt är till, lever och består:

Jfr Apg.17:28.



Hieronymus:

Kyrkofader, född ca 340 i Strido nära Aquileia, 		död 420 i Betlehem, skapare av den latinska standardöversättningen av Bibeln, Vulgata. Att han ’övergav den falska visdomen’ syftar på att han, efter att i en vision ha fått höra att 		han följde Cicero mer än Kristus, vände humaniora ryggen 		och hängav sig åt Bibeln. Att han ’älskade änkorna’ anspelar 		på att han blev andlig vägledare för några damer ur den 		romerska senatsadeln, bland dem änkan Paula och hennes dot-





		 ter Eustochium, vilka följde honom till Betlehem och kom 		att leva där i ett konvent i hans närhet.





90 Eunucken som läste Jesaja

etc.: Jfr Apg. 8:26–39.



blev Petrus sänd till Cornelius

etc.: Jfr Apg. 10.



kom även Paulus till Dionysius:

Jfr Apg.17:34.





91 Kapitel 37: »Sänd några av dina vänner«

Ed. Aili, s. 148–149.



O Herre, bli inte förargad på mig om jag talar!:

Jfr 1 Mos.18:30.



den rike mannen i dödsriket

etc.: Jfr Luk. 16:19–31.



De har Mose och profeterna:

Luk. 16 :29.





92 Kapitel 58: Huset med de sju trappstegen

Ed. Aili, s. 181–186.



i främmande land [och sedan med glädje] återvände:

Jfr Rut 1:22.



Det är skrivet att de domare [...] solskenet:

Jfr 4 Mos. 25:4.



alla nervtrådarna i mina händer och fötter slets av:

Dvs. vid korsfästelsen. Jfr skildringen av korsfästelsen s.193: ’så mycket 		sträckte de ut hans ärofulla lemmar på korset att nästan alla 		hans ådror och senor brast’.





93 arken, mannat och förbundets tavlor:

Jfr 2Mos.25:10–22, 16:13– 		34 och 24:12, Heb.9:4 m.fl.



skulle den nya människan kunna glädja sig över den nya lagen

etc.: 		Jfr Ef. 4:24 och Joh.13:34. Dialektiken mellan Bibelns två 		förbund, det gamla och det nya, var fundamental för det 		medeltida teologiska tänkandet. Man utvecklade med förkärlek teman som går i dagen redan i Nya testamentet: Jesus 		som en ny Mose och överstepräst, kyrkan som ett nytt Israel 		osv., och man beskrev det gamla som en skuggbild, det nya 		som verkligheten. Här fokuserar Birgitta, på ett sätt som är 		karakteristiskt för henne och hennes tid, på Kristi kropp, 		såväl på korset som i brödets gestalt i mässan. Kristi kropp 		motsvarar Gamla testamentets förbundsark eftersom den 		skänker både andlig näring (motsvarande mannat i arken) 		och en nåd som ger rättfärdighet (motsvarande lagens tavlor). Genom att utveckla denna tanke antyder sedan Birgitta 		att kyrkobyggnader utgör en motsvarighet till Jerusalems 		tempel och kristna präster en motsvarighet till de israelitis-





		 ka; men det ’nya’ är i samtliga fall högre och mer underbart 		än det ’gamla’.



de sju trappstegen:

I det följande anknyter Birgitta till de sju vigningar eller ’grader’ (lat. gradus betyder just ’trappsteg’) som 		krävdes för att en man skulle bli präst. Hennes tolkning av 		graderna är okonstlad men vidgar och fördjupar deras innebörd. Noteras bör hennes betoning av att de inte är stadier 		som man passerar, som sträckor längs en väg, utan steg i en 		bestående trappa: en präst skall äga alla de egenskaper som 		de olika vigningarna ger uttryck för.



själens och kroppens renhet:

Här åsyftas främst den renhet som 		kyskheten ger. Att könsligt umgänge gör en präst oren och 		ovärdig att handha Kristi kropp var det främsta argumentet 		för prästernas celibat under medeltiden, och det är ingen 		slump att Birgitta sätter renheten först bland en prästs egenskaper. Men det karakteristiska omnämnandet av även ’själens renhet’ visar att det för henne inte var fråga om att vidmakthålla en enbart yttre, rituell renhet.



tonsurerade:

Tonsur är en avrakad fläck på hjässan som markerar att man vigt sitt liv åt Gud, antingen som munk eller som 		kyrklig ämbetsbärare. Första steget på väg mot prästvigning 		var en rituell tonsurering.



det andra trappsteget:

Vigningen till exorcist. Det fornkyrkliga 		exorcistämbetet var inte så dramatiskt som namnet kanske 		antyder; det bestod främst i att regelbundet läsa vissa böner 		av exorcismkaraktär över människor som förbereddes för 		dopet. Under medeltiden levde det kvar endast som en vigningsgrad utan praktisk funktion.



varifrån den stolte demonen genom sitt högmod störtade ner:

Djävulen var till att börja med den främste bland änglarna men 		föll på grund av högmod. Jfr Jes.14:12–15, Upp.12:4, 7–9.



det tredje trappsteget:

Vigningen till lektor. Lektorns främsta 		uppgift var att läsa episteltexten i mässan.





94 det fjärde trappsteget:

Vigningen till ostiarius, portvakt. Egentligen var detta den första vigningsgraden efter tonsuren, men 		Birgitta har av någon anledning låtit exorcist och portvakt 		byta plats. Inte heller detta ämbete hade någon praktisk 		funktion under medeltiden.





	 	   det femte trappsteget:

Detta borde ha varit vigningen till akolyt 		(av grek. akolouthos, ’följeslagare’), men Birgitta hoppar över 		den graden och avser här i stället vigningen till subdiakon. 		Subdiakonämbetet var det första av de tre ’högre ämbetena’ 		(ordines maiores), vilka innebar tjänst vid altaret i mässan och 		därför någon form av inkomst samt en förpliktelse till celibat.



det sjätte trappsteget:

Vigningen till diakon. Utläggningen anspelar på diakonens främsta uppgift i mässan, som var att läsa 		evangeliet.



det sjunde trappsteget:

Vigningen till präst.



På berget visade jag [...] skulle använda:

2 Mos. 28.





95 prästens kläder är sju

etc.: Man brukar räkna sex plagg i prästens liturgiska dräkt, såsom Birgitta själv gör i Bok VI, kap. 		9: halslin, alba, stola, manipel, gördel och mässhake (för en 		beskrivning, se kommentarerna till detta kapitel). Det sjunde 		är förmodligen sandalerna. Hur de dygder Birgitta räknar 		upp hänför sig till de olika plaggen är inte självklart, men om 		vi antar att plaggen kommer i samma ordning som i Bok VI, 		kap.9, får vi följande, fullt rimliga korrespondenser: 		ånger och bekännelse = halslinet (som ’täcker huvudet’) 		hängiven kärlek till Gud och kyskhet = alban 		mödosamt arbete för att hedra Gud och tålamod = stolan 		(betraktad som ok) 		att inte fästa avseende vid människors beröm och förebråelser = manipeln 		kroppslig avhållsamhet och ödmjukhet = gördeln 		att begrunda Guds godhet och stränghet = mässhaken 		att älska Gud över allting och framhärda i det goda = sandalerna 		Om den alternativa tolkning av latinet som nämns i följande 		kommentar är riktig, måste halslinet och alban byta plats. 		Överensstämmelsen skulle då bli bättre med de utläggningar 		som görs av brudens dräkt i Bok I, kap. 7, där kysk hängivenhet betecknas av kronan på huvudet, och av nunnedräkten i 		»Frälsarens regel«, kap. 10–11, där ånger och bot betecknas 		av ett plagg som omsluter kroppen.



Själens första dräkt är ångern och bekännelsen, och den täcker 		huvudet. Den andra är den hängivna kärleken [...]:

Annan möj-





		 lig tolkning av latinet (vilken förutsätter en ändring av utgåvans interpunktion): ’Själens första dräkt är ångern och 		 bekännelsen. Den andra är den som täcker huvudet, den 		hängivna kärleken [...]’.



Du sade ju i din gudom [...] förbarma dig över hela staden:

Syftar 		på Sodom; jfr 1 Mos.18:23–32.





96 förrädaren [...] ett enda ord från min mun:

Jfr Joh. 18:5–6.



jag inte gör någon åtskillnad mellan personerna:

Jfr 2 Krön. 19:7, 		Rom.2:11, Ef.6:9, Kol.3:25.



mina fiender kroppsligen föll [...] ›Det är jag‹:

Jfr Joh.18:5–6.



›Detta är min kropp‹:

Matt. 26:26, Mark. 14:22, Luk. 22:19, 		1 Kor.11:24.





97 skall, som det är skrivet, komma sju plågor:

Jfr 3 Mos.26:27–39, 		Upp. 15:5–16:21.



Kapitel 60: En god bön

Ed. Aili, s. 187–188.



Må du inte förnärmas av att jag talar:

Jfr 1 Mos. 18:30.





98 Kapitel 65 (§ 4–11): Den belägrade borgen

Ed. Aili, s. 201–202.





99 Kapitel 67: Själen – Guds hustru

Ed. Aili, s. 203–204.





100 en frukt som på utsidan är röd [...] vassa taggar:

Förmodligen är 		det nyponet som åsyftas.



varje träd bär en sådan frukt

etc.: Jfr Matt. 7:16–18.



inte göra någon större orätt mot djävulen än mot mina änglar:

Jfr 		s. 37 med komm.





101 Kapitel 72: Syskonen i Betania

Ed. Aili, s.216–218. 		I överskriften till kapitlet gissar redaktören att det är Birgitta 		och hennes dotter Katarina som tilltalas av Kristus och jämförs med Marta och Maria. Detta är dock långtifrån klart.



Det var två systrar [...] från de döda åt dem:

Jfr Joh.11:1–44.





102 ett hjärta och en själ:

Apg. 4:32.



så att inte judarna dödar den:

En anspelning på Joh. 12:10–11,





		 där det står att översteprästerna bestämde sig för att döda 		Lasarus.





103 Kapitel 74 (§ 77–98): Hästen och sadeln

Ed. Aili, s.229–231. 		Uppenbarelsen dateras av Klockars (1976, s. 137 f.) till tiden 		strax efter midsommar 1348.



de döpta befrias från djävulen och förpliktas att följa buden:

Anspelar på den första delen av dopritualet, som innehåller en 		exorcism, högtidliga löften att ta avstånd från djävulen och 		en recitation av trosbekännelsen. (Vid spädbarnsdop avlägger faddrarna löftena och läser trosbekännelsen å barnets 		vägnar.)



ursprungssynden:

’arvsynden’, den bortvändhet från Gud som 		präglar hela människosläktet på grund av Adams och Evas 		överträdelse.



den ålder då de kan skilja mellan gott och ont:

Ett viktigt begrepp 		i katolsk själavård och kyrkolag (lat. anni discretionis). När ett 		barn kan skilja klart mellan gott och ont, vilket anses normalt 		vara i sjuårsåldern, kan det börja ta ansvar och kan börja 		åläggas skyldigheter, bl.a. de skyldigheter som dopet medför. 		Det kan också begå medveten synd och kommer därmed i 		behov av biktens sakrament.





104 boten:

Detsamma som biktens sakrament, men det bör betonas 		att detta sakrament inte bara omfattar bekännelse inför en 		präst utan även ånger och gottgörelse. Genom boten utplånas synder som har begåtts efter dopet varför det är vanligt 		att, som Birgitta här, beskriva den som ett slags dopförnyelse.



Förbarma dig, Gud, över mig för din stora barmhärtighets skull:

Ps. 51:3.



dina budords väg:

Ps. 119:32.





105 skänks den Helige Ande som en förstlingsgåva:

Jfr 2 Kor. 1:22, Ef. 		1:13–14 (det ord som här återges med ’förstlingsgåva’ översätts med ’borgen’ i Bibel 2000).



herr Karl:

Karl Ulfsson till Ulvåsa, Birgittas äldste son, död 		1372 i Neapel. Om honom se vidare Klockars (1976), särskilt 		s. 134–149.





	 	   Kapitel 76 (§ 16–27a): Kyrkans sanna rikedomar

Ed. Aili, s. 239–240. 		Denna och följande uppenbarelse skall troligen dateras till 		den svenska tiden, 1344–1349.



en fattig fiskare och satte honom i sitt ställe:

Aposteln Petrus åsyftas; jfr Matt. 4:18 (Petrus var fiskare) och Matt. 16:18–19 		(Jesus ger Petrus ’nyckelmakten’, varom mera nedan).





106 fritt bekände sin Gud och inte tvekade att dö för honom:

Jfr Matt. 		16:16 och 26:35. Alternativt kan det vara Petrus’ frimodiga 		predikan under förföljelse, skildrad i de första tolv kapitlen 		av Apostlagärningarna, som åsyftas.



åt en lam gav förmågan att gå

etc.: Jfr Apg.3:1–8.



sjuka blev helade redan av skuggan från Petrus:

Jfr Apg. 5:15.



blev hans tunga gjord till nyckeln till himmelen:

Åsyftar den s.k. 		nyckelmakten, som Jesus gav Petrus med orden: »Jag skall ge 		dig nycklarna till himmelriket. Allt du binder på jorden skall 		vara bundet i himlen, och allt du löser på jorden skall vara 		löst i himlen« (Matt. 16:19). Detta tolkades som en fullmakt 		att binda människor vid och lösa dem från deras synder. 		Enligt katolsk tro har denna fullmakt ärvts av påven, samt i 		gemenskap med honom, men med vissa begränsningar, av 		kyrkans biskopar och präster.



på jorden har haft höga namn:

Psalt. 49:12 (frasen översätts helt 		annorlunda i Bibel 2000).



rättfärdighetens bok:

Uttrycket har inte gått att belägga någon 		annanstans. Möjligen är det en anspelning på Upp. 20:12 och 		15, där det i samband med yttersta domen talas om böcker i 		vilka alla människors gärningar finns upptecknade, samt om 		’livets bok’ med namnen på dem som undgår fördömelse.





107 Kapitel 77: »Den minsta lilla myggan i ditt välde«

Ed. Aili, s. 241–244. 		Av innehållet att döma har Birgitta mottagit denna uppenbarelse när hon stod i begrepp att lämna Sverige, vilket skedde 1349.





108 drabant:

(lat. lictor) Rättstjänare som i antikens Rom beledsagade högt uppsatta personer, banade väg för dem och utförde 		bestraffningar på deras uppdrag.





	 	   detta rike:

Sannolikt är det Sverige som åsyftas.



Därefter talade bruden och sade [...] Då sade bruden:

Dessa fraser 		tycks vara insatta av en redaktör. Uppenbarelsen torde ursprungligen ha varit författad i första person.





110 Kapitel 78 (§ 4–24): Den fallfärdiga kyrkobyggnaden

Ed. Aili, s. 245–248. 		Denna uppenbarelse har formen av ett brev, men ingress och 		avslutning har ej medtagits här. Adressaten var troligen den 		påvlige legaten Annibaldo Ceccano, som dog 17 juli 1350. 		Enligt brevets ingress mottog Birgitta uppenbarelsen i kyrkan Santa Maria Maggiore i Rom. Den kan således dateras 		till första halvan av år 1350. Texten är mycket lik Bok III, 		kap. 10, som verkar återge uppenbarelsens lydelse innan den 		omvandlades till ett brev.





111 Guds Son [...] tillsammans med gudomen och den Helige Ande [...] 		med gudom, mandom och helig Ande:

Om detta slags beskrivning av gudomen se komm. till s. 34.



Jag var också på berget:

Att Jungfru Maria var med på Olivberget vid Jesu himmelsfärd står inte nämnt i Apostlagärningarna men var en utbredd uppfattning som även kom till uttryck 		i konsten.





112 Dessa tre synder:

De tre synder som något omständligt beskrevs 		i föregående mening, dvs. otukt, girighet och flärd.



Kapitel 82: Brudens mun, öron, ögon och hjärta

Ed. Aili, s. 262–263.





113 Själens nedre del: Själen

(anima) används här synonymt med sinnet (mens) i föregående meningar. Liknelsen med munnen 		fortsätter alltså, så att när det här talas om själens nedre och 		övre del en jämförelse med munhålans golv och tak skall 		underförstås.



Kapitel 83: Själen – tjänare, son och brud

Ed. Aili, s. 263–264.





114 Om Abraham kan vi ju läsa

etc.: Jfr 1 Mos. 15:2–3.





	 	 115 Kapitel 86: Nådens honung

Ed. Aili, s. 267.



Liksom bina har de två fötter:

Birgitta har knappast varit okunnig om hur många ben ett bi har. Hur felet har uppkommit 		är oklart.



Kapitel 87 (§ 1–4, 10–13): Dygdernas skönhet

Ed. Aili, s. 268–269.



Jag har tidigare sagt dig

etc.: Detta tycks syfta på Bok IV, kap. 		82, även om överensstämmelsen inte är fullständig.





116 Gud gladde sig över sina fullkomliga verk:

Jfr 1 Mos. 1:31–2:2, 		Psalt. 104:31.



fågeln Fenix:

Legenden om fågeln Fenix som i slutet av sitt liv 		förtärs av eld och sedan återuppstår var allmänt känd, då som 		nu. Noteras bör att den beskrivning som här ges av hur detta 		går till skiljer sig från redogörelsen i »Physiologus«, den 		under medeltiden mest spridda samlingen av fabler och liknelser från djurvärlden, där det sägs att Fenix brinner upp 		och återuppstår på ett altare i staden Heliopolis.





117 Kapitel 89 (§ 1–15): Den andlige riddarens vapen

Ed. Aili, s. 272–273.





119 Kapitel 94: Dagliga böner

Ed. Aili, s. 280–281.



skapat allt väl:

Jfr 1 Mos. 1:31.



människan [...] efter din bild:

Jfr 1 Mos.1:26.



gå på dina budords väg:

Frasen har ingen exakt motsvarighet i 		Bibeln men liknande uttryck är mycket vanliga där, särskilt i 		Gamla testamentet.





120 Kapitel 97: Kvarnhjulet

Ed. Aili, s. 284–285.



en viss prelat:

Vem som avses är inte känt, men då det längre 		ned sägs att ’du har stigit upp till hjulets högsta punkt’ torde 		det röra sig om en biskop eller kardinal.





121 den yttersta skärven:

Matt. 5:26. Skärv var den lägsta valören i 		den svenska mynträkningen, präglad i liten omfattning på





		 1200- och 1300-talen. Ordet har levt vidare i det svenska 		 bibelspråket men är i Bibel 2000 ersatt av öre.



Kapitel 101: Vägar till Guds hjärta

Ed. Aili, s. 289–290.





122 Kapitel 110: De två andarna

Ed. Aili, s. 310–311. 		Jfr Bok I, kap. 54 med kommentarer, samt Bok VI, kap. 38.



Kapitel 111 (§ 1–3a, 5–19): Den andliga lagen

Ed. Aili, s. 311–314.



tre lagar:

Här visar sig Birgitta som den juridiskt kunniga lagmansdotter hon var. Med ’kyrkans lag’ menas den kyrkliga 		lagsamlingen Corpus iuris canonici, med ’kejsarens lag’ det 		romerska lagverk som sammanställdes av Justinianus I, Corpus iuris civilis, och med ’samhällets lag’ (lex communitatis) den 		lokala lagsamlingen, dvs. stads-, landskaps- eller landslagen. 		En medeltida jurist måste vara bekant med alla dessa.



skrivna på skinn från döda djur:

På Birgittas tid var pergament 		fortfarande vanligare än papper. För lagtexter och andra viktiga texter var pergament det självklara materialet.





123 den dygd som med Guds finger inskrivs i hjärtat:

Jfr 2 Mos. 31:18, 		Jer. 31:33, Rom. 2:29.



livets bok:

Upp. 3:5.



livets träd mot förbjuden föda:

Jfr 1 Mos. 2:9, 2:16–17 och 3: 		1–22.



slet jag [...] sönder olydnadens brev:

Jfr Rom. 5:19, Kol. 2:13–14.



förvärvade jag livets träd åt människan:

Jfr Upp. 2:7 och 22:2.



tron på min mänsklighet:

Annan möjlig översättning: ’min 		mänskliga naturs trohet’. I det förra fallet betonas frälsningens subjektiva sida (tron på inkarnationen), i det senare dess 		objektiva sida (Kristi fullgörande av människans plikt mot 		Gud). Båda alternativen ger lika god mening här.



genom arv:

Jfr Ef. 1:14 m.fl.





125 Kapitel 119: Sonens sju goda ting

Ed. Aili, s. 327.





	 	   blev han gjord till en mask:

Jfr Psalt. 22:7 (denna psalm tolkas 		traditionellt som en profetia om Kristi lidande).



bands han som ett barn i bindor:

’bands han som vore han ett lindebarn’ (jfr Joh.18:24). Möjligen ryms här även en allusion 		på Jesu födelse (jfr Luk.2:7).



fick han stå naken och bunden:

Syftar på hur Jesus gisslades före 		korsfästelsen.



Kapitel 123: Bruden och hennes syskon

Ed. Aili, s. 331–332.





126 Kapitel 124: Dygdernas krona

Ed. Aili, s. 332–333.



Agnes:

Kristen flicka som led martyrdöden i Rom, troligen år 		303; vördad som helgon med firningsdag 21 januari.





127 ber för dem som förföljer en:

Jfr Matt.5:44.



honom som kom till dig med falska nyheter:

En kock som Birgitta 		hade i Rom. Episoden återberättas i »De bifogade uppenbarelserna«, kap. 112 (ej översatt här).





129 ur uppenbarelsernas femte bok

Enligt prologen till Bok V, som även kallas »Frågornas bok«, 		utgörs den av en enda lång uppenbarelse som Birgitta mottog på hästryggen när hon var på väg till sin gård i Vadstena. 		När hon kom fram vaknade hon såsom ur en trans, och 		uppenbarelsen skall då ha varit inpräglad i hennes minne lika 		fast som om den varit inhuggen i marmor. Hon skrev genast 		ned den på svenska och prior Petrus från Alvastra (d. 1390) 		översatte den till latin. Till skillnad från Uppenbarelsernas 		övriga böcker är Bok V inte indelad i kapitel utan i numrerade Frågor, Svar och Revelationer. Somliga har menat att 		Revelationerna är senare tillägg, medan Bergh i inledningen 		till sin kritiska utgåva argumenterar för att de hör till den 		ursprungliga texten, vilken tillkom någon gång 1344–1349. 		Jfr den inledande kommentaren till Bok VI, kap. 19.





	 	 131 Revelation 4: Maria – den krönta Drottningen över allt skapat

Ed. Bergh, s. 121–124. 		Denna säregna och vackra uppenbarelse kännetecknas av ett 		synnerligen originellt, tätt och växlingsrikt bildspråk.



när Gabriel bar fram till dig min vilja:

Jfr Luk.1:26–38.





132 ljuvligare än honung och honungskaka:

Jfr Ps.19:11.



dina dygders styrka, din visdom, rättvisa och måttfullhet:

Här uppräknas de fyra s.k. kardinaldygder som den skolastiska teologin ärvde från klassisk filosofi: styrka eller tapperhet (fortitudo), visdom ( prudentia), rättvisa (iustitia) och måttfullhet 		(temperantia).





133 Revelation 5: Fyra frestelser

Ed. Bergh, s. 129.



Den som gav mig rikedomar [...] tagit dem ifrån mig:

Jfr Job 1:21.





134 Bara Gud är god:

Jfr Mark. 10:18.



Revelation 6: Om frestelsers andliga nytta

Ed. Bergh, s. 134–135.



Det är skrivet att Jakob tjänade för att få Rakel 		etc.:

Jfr 1 Mos. 		29 :15–30. 		›Det är brukligt att man först tar till sig den äldre systern‹: Jfr 		1 Mos. 29:26.





135 Revelation 9: Världens fattigdomshus

Ed. Bergh, s. 150–151.





137 ur uppenbarelsernas sjätte bok

Bok VI är den näst efter Bok IV största till omfånget och lika 		disparat som denna till innehållet. Om ingen datering anges 		nedan är uppenbarelsen odaterbar.





139 Kapitel 4: Visdomens förkunnare

Ed. Bergh, s. 61–62. 		Av innehållet att döma hör denna uppenbarelse hemma 		under de svenska åren, 1344–1349. Vem det är som Birgitta





		 ’ber för’ kan vi inte veta, men det torde vara någon av de 		 ’vänner’ som först fick i uppdrag att sprida hennes budskap – 		en framstående präst eller biskop.



predika mina ord:

Säkerligen är det Kristi ord genom Birgitta 		som avses ; jfr Bok I, kap. 38.



jag är i honom och han i mig:

Jfr Joh. 6:56, 15:5 och 17:21–23, 		1 Joh.3:24.



Kapitel 6: Den nya brudens otålighet

Ed. Bergh, s. 64–65. 		Enligt en marginalanteckning av Vadstenabrodern Johannes 		Johannis rör kap. 5–8 i Bok VI omständigheter i Alvastra 		kloster, där Birgitta ofta vistades åren 1344–1349.



svarade jag inte ett enda ord:

Jfr Matt.27:12.





140 öppnade inte min mun:

Jfr Jes.53:7, Apg.8:32.



Kapitel 9: Den oomvända prästen vid mitt altare

Ed. Bergh, s.68–70. 		Enligt en förklaring till föreliggande kapitel, troligen författad av prior Petrus från Alvastra ( se komm. till Bok I, 		kap. 3), handlar uppenbarelsen om en präst som förlorade en 		lukrativ ställning som juridiskt ombud (advocatus) genom 		Birgittas ingripande. I samband härmed förutsade Birgitta 		att han skulle dö en ovanlig död om han inte snabbt gjorde 		bättring, och enligt förklaringen brändes han senare till döds 		av flytande koppar som läckte ut när en kyrkklocka skulle 		gjutas.



halslinet:

Halslin är en vit halsduk eller halskrage, ofta med 		kapuschongliknande form, som bärs till alba.



alban:

Alba (lat., ’vit’) är en vit, fotsid klädnad som används 		som underplagg till mässhake. Den har utvecklats ur den 		antika livklädnaden eller långskjortan.



stolan:

Stola är ett band av tyg, vanligtvis broderat. Ursprungligen ett romerskt hederstecken kom stolan att symbolisera 		det kyrkliga ämbetsuppdraget. Den bärs över skuldrorna, 		arrangerad över bröstet på olika sätt av diakoner, präster och 		biskopar.





141 manipeln:

Manipel är ett över vänster hand buret handkläde,





		 ursprungligen en torkduk, i regel tillverkad av samma material som mässhaken.



gördeln:

Den gördel som brukas som gudstjänstplagg är ett 		enkelt rep som håller ihop alban.



mässhaken:

Mässhake är en ofta vackert smyckad mantel som 		träs över huvudet och bärs över de övriga gudstjänstplaggen.



syndabekännelsen:

Prästens syndabekännelse hade sin plats i 		mässans inledning och lästes på trappstegen nedanför altaret.



mässans tema:

På vardagar var prästen i viss mån fri att välja 		bland olika uppsättningar av mässtexter med olika teman. 		Omnämnandet av ’mässans tema’ antyder därför att Birgitta 		här tänker på en vardaglig läst mässa, med föga ceremoniel 		och få eller inga lekmän närvarande.



konsekrerar:

’inviger’, dvs. åstadkommer förvandlingen av brödet till Kristi kropp.



›Detta är min kropp‹:

Matt. 26:26, Mark. 14:22, Luk. 22:19, 		1 Kor.11:24.





142 där dagligen min korsfästa kropp offras:

Ordet offras skall här 		fattas i betydelsen ’bärs fram’. I mässan förvandlas bröd till 		Kristi sanna kropp och bärs fram inför Gud på altaret, till 		åminnelse av att samma kropp en gång för alla blev offrad på 		korset.



den sanne pelikanen:

Enligt »Physiologus«, en tidigkristen bok 		med allegorier hämtade från djurvärlden, under medeltiden 		spridd i många versioner och flitigt brukad, var pelikanen en 		sinnebild för Kristus eftersom den återupplivade sina döda 		ungar genom att hacka sig med näbben i bröstet och låta sitt 		blod rinna ner på dem.



den vedervärdiga örnen:

Det som här sägs om örnen är, till skillnad från uppgifterna om pelikanen, inte hämtat från »Physiologus«, i varje fall inte från dess standardversion.



Kapitel 12: Bikupan

Ed. Bergh, s. 77.



innan min kropp hade förenats med själen:

Enligt medeltida uppfattning (och huvudströmmen av katolskt tänkande in i modern tid) skapas varje själ direkt av Gud och ingjuts i embryot 		en kort tid efter konceptionen.





	 	   Även efter min död

etc.: Enligt katolsk tro har Jungfru Maria 		upptagits med kropp och själ i himmelen. Hon dog först på 		normalt sätt varvid själen skildes från kroppen (i medeltida 		konst ses ofta hur Marias själ lämnar hennes kropp och tas 		emot av Kristus); någon tid därefter – enligt legenden på 		tredje dagen – återförenades hennes kropp och själ och hon 		upptogs förhärligad till himmelen.





143 det välsignade biet – Guds Son:

Kristus framställs som ett bi även 		i kap. 44 nedan.



all Adams synd var borta från mig:

Att Maria på ett mirakulöst 		sätt bevarades från arvsynden är en gammal trossats som numera går under namnet ’Jungfru Marias obefläckade avlelse’.



Kapitel 14: Den tillfångatagna dottern

Ed. Bergh, s. 79–80.





145 fäderneslandet:

Himmelriket.



Kapitel 19 a (§ 1–16): Tre olika stämmor

Ed. Bergh, s. 89–90. 		Enligt en förklaring till föreliggande kapitel, troligen författad av prior Petrus från Alvastra (se komm. till Bok I, kap. 3), 		handlar denna uppenbarelse om en munk från ’klostret S:t 		Laurentius’. Nu överensstämmer uppenbarelsen till stor del 		med Revelation 8 i Bok V, och hela Bok V har enligt dess 		utgivare, Birger Bergh, sannolikt tillkommit under Birgittas 		tid i Sverige (1344–1349). Om detta är riktigt bör S:t Laurentius ha varit ett på sin tid välbekant svenskt kloster. Tyvärr 		vet vi inte vilket – inget av de svenska kloster som vi känner 		namnet på hette S:t Laurentius. Om däremot Revelationerna 		i Bok V (eller vissa av dem) har lagts till i efterhand, som 		somliga forskare har hävdat, kan denna uppenbarelse ha tillkommit i Rom. I så fall ligger det närmast till hands att anta 		att S:t Laurentius syftar på benediktinkommuniteten vid kyrkan S. Lorenzo fuori le mura.



›Rädda mig, Herre, från onda människor‹:

Psalt.140:2. Att mannen, som enligt förklaringen var munk, sjunger denna text 		beror på att den regelbundet förekommer i tidegärden (kyrkans dagliga bön).





	 	 147 tecken:

’fälttecken’. Med Kristi ’tecken’ (singularis) menas vanligen korset eller krucifixet. Jfr ’kyrkans baner’ på s. 55.



hur jag stod inför dem:

Av uppenbarelsens fortsättning framgår 		att detta syftar på Kristi lidande på korset.



Kapitel 19 b (§ 19b–33a): »Som en moder födde jag dem«

Ed. Bergh, s. 91–92. 		Se den inledande kommentaren till föregående text.





148 hopar synd på synd:

Syr.5:5.



ger mig dessutom stenar som bröd:

Jfr Matt. 7:9.





149 Kapitel 20: Hur en kall människa blir varm

Ed. Bergh, s. 93–95.





150 gav upp andan:

Joh.19:30.





151 Förklaring:

Ett av de många förklarande tillägg till Uppenbarelserna som prior Petrus Olavi från Alvastra (d.1390) gjorde år 		1380; om detta se Undhagens utgåva av Bok I, s. 113–114.



en anförvant till fru Birgitta:

Det är inte känt vem som åsyftas. 		Såsom framgår av förklaringen beskrivs samma person även i 		slutet av kap. 66 nedan.



Kapitel 29: Flitig kommunion

Ed. Bergh, s. 114–115.



vilkens röst Mose hörde i busken:

Jfr 2 Mos.3:2–4:17.



Johannes vid Jordan:

Jfr Matt.3:17.



oftare tar emot min kropp:

Vid Fjärde Laterankonciliet 1215 		stadgades att alla rättrogna kristna måste ta emot kommunionen minst en gång per år, i samband med påskfirandet. För 		de flesta människor blev det inte oftare, bl.a. eftersom det 		krävdes att man hade biktat omedelbart innan. I »Frälsarens 		regel«, kap.17 (§181–182), stadgas att alla nunnor skall kommunicera på vissa bestämda dagar – ett tjugotal per år – samt 		att de som är särskilt hängivna med sin biktfaders tillstånd 		får kommunicera varje lördag. Att ’oftare’ ta emot Kristi 		kropp betydde alltså för Birgitta knappast oftare än en gång 		i veckan.



Är det inte skrivet att profeten sändes till en kvinna

etc.: Jfr 1 		Kung. 17:7–18:1.





	 	 152 Den maten förebildades av mannat [...] ger en evig mättnad:

Jfr 		2 Mos. 16, Joh. 6:31–35. Om mannats förebildliga karaktär, 		se vidare komm. till s. 20.



Kapitel 30 (§ 1–17): Den fasta viljans rötter och frukter

Ed. Bergh, s. 116 –118. 		Denna uppenbarelse tycks höra hemma under Birgittas 		svenska tid, 1344–1349. Dess andra del, som inte återges här, 		handlar förmodligen om Ketilmund, prior i S:t Olofs dominikankonvent i Skänninge (detta betvivlas dock av Klockars, 		1966, s. 54 f.).



›Ske din vilja såsom i himmelen så ock på jorden‹:

Matt.6:10.





154 jag kan upphöja och förödmjuka dem jag vill:

Jfr Luk.1:52.



jag kan hela och jag kan slå:

Jfr 5 Mos.32:39.



Kapitel 33: Den skändade brudkammaren

Ed. Bergh, s. 131–133. 		Denna uppenbarelse hör till en grupp som tycks vara från 		den svenska tiden, 1344–1349.



Fadern talar till Sonen:

Det är ganska sällan i Uppenbarelserna 		som Gud Fadern talar. För det mesta när ’Gud’ talar är det 		Gud Sonen, Jesus Kristus, som avses. Se vidare komm. till 		Bok I, kap. 1 och 5.



skampålen:

Korset.





156 som vid Jordan och på berget utropade

etc.: Jfr Matt. 3:17 och 		17 :5.



Mina ord skall snart gå i uppfyllelse:

Jfr Upp.22:6.



Kapitel 37: En rätt Mariavördnad

Ed. Bergh, s. 146.



hälsar mig:

Dvs. ber bönen »Ave Maria«, som ju börjar med 		ängelns hälsning till Maria i Luk.1:28.





157 Kapitel 38: Den gode och den onde anden

Ed. Bergh, s. 147. 		Jfr Bok I, kap. 54 och Bok IV, kap. 110.





158 inte känner varifrån eller hur den Helige Andes ljuvlighet

etc.: Jfr 		Joh. 3 : 8.





	 	   Kapitel 42: Modern ber om gudomliga gåvor för bruden

Ed. Bergh, s. 163–164.



på ett underbart sätt fäste solen vid stoftet

etc.: Här beskrivs de tre 		faserna i Jesu människoblivande – konceptionen, tiden i 		moderlivet och födelsen – med tre bilder som är delvis traditionella men ändå kanske inte var omedelbart begripliga ens 		för den medeltida läsaren. Kristus ’fäste solen vid stoftet’ då 		hans gudomliga natur förenades med en mänsklig natur i 		Marias moderliv. Sedan vilade han i moderlivet, och det var 		då han ’inneslöt den eld som brann i det förtorkade utan att 		förtära det’ (ordagrant: ’inneslöt i det förtorkade en eld som 		inte förtärde men satte i brand’). Detta är en anspelning på 		den bibliska episod i vilken Gud uppenbarade sig för Mose i 		en buske som brann utan att förtäras (2 Mos.3:2–6) – en episod som mycket tidigt i kristen tradition sågs som en förebild 		för Marias havandeskap, då ju Gud vistades inom henne utan 		att förtära henne. Att busken/Maria här kallas ’förtorkad’ 		syftar på att hon var jungfru. Den tredje bilden knyter an till 		sistnämnda förhållande: Kristus ’frambragte den allra ädlaste 		och ljuvligaste frukt utan vätska’ då han föddes av en jungfru 		som inte blivit befruktad av manlig sädesvätska.



Konungarnas konung:

Dan.2:37, 1 Tim.6:15, Upp.17:14, 19:16.





159 förebildades av det tillredda lammet:

Jfr 2 Mos. 12:1–13, Joh. 		1:29, 1 Kor.5:7, Upp.5. Det tillredda lammet vid den judiska påskmåltiden ses som ett förebud om och en symbol för 		Kristus, som likt ett offerlamm offrades på korset och vars 		uppståndna kropp ges åt de troende till föda i mässan, i brödets gestalt.



Din gudomliga tillsammans med din mänskliga natur visar i mässan dagligen denna uppfyllelse:

Efter att ha nämnt att Kristi 		mänskliga natur uppfyllde vad det gammaltestamentliga offerlammet förebildade (nämligen då den korsfästes för människornas skull), säger Birgitta nu att detta visas i mässan. 		Med det menar hon att bröd och vin i mässan förvandlas till 		Kristi kropp och blod, så att han med både sin gudomliga 		och sin mänskliga natur blir närvarande och synlig i brödet 		och vinet, i offrets gestalt.



en mera brinnande ande:

Jfr Rom.12:11.





	 	 160 Kapitel 44 (§ 1–8a): Den fördärvade skapelsens räddning

Ed. Bergh, s. 167–168.



Jag är som en god glasmästare

etc.: Jfr Jer.18:1–6.



intill dess att änglakören [...] blivit fyllda:

På medeltiden ansåg 		man allmänt att Gud skapade människan för att fylla platserna i himmelriket sedan djävulen, som ursprungligen var den 		främste bland änglarna, hade avfallit och tagit en tredjedel av 		alla änglar med sig; jfr Jes.14:12–15, Upp.12:4, 7–9.





161 Kapitel 48: Kristus – den gode läkaren

Ed. Bergh, s. 175.



den andliga dryck som är den Helige Ande:

Jfr 1 Kor.10:4.





162 Kapitel 56 (§ 1–9): Den sanna glädjens upphov

Ed. Bergh, s. 197–198. 		Kapitel 55–62 i Bok VI är en serie uppenbarelser om Jungfru 		Marias liv som förmodligen har tillkommit under Birgittas 		tid i Italien, 1350–1373. Denna första uppenbarelse handlar 		om Marias födelse och tidiga barndom.



på något annat sätt skulle inte någon födas utom min son:

Det var 		allmän uppfattning redan i fornkyrkan att Marias mödomshinna på ett mirakulöst sätt bevarades intakt under Jesu födelse, 		men man spekulerade sällan över hur det konkret gick till. 		Birgitta har uppenbarligen tänkt mycket på detta och ger sin 		egen skildring i en berömd uppenbarelse, Bok VII, kap. 22.



vårt fall helas:

Se komm. till kap. 44 ovan.



då trädde den kvist fram från vilken den blomma skulle komma 		som kungar och profeter längtade efter:

Jfr Jes. 11:1, Hagg. 2:8 		(Vulgata: ’han som alla folk längtade efter skall komma’ – Bibel 2000 har en helt annan översättning), Luk. 10:24.





163 Kapitel 57: Guds moders sexfaldiga smärta

Ed. Bergh, s. 198–200. 		Se den inledande kommentaren till föregående text. Denna 		andra uppenbarelse om Maria handlar om hur hon på fyrtionde dagen efter Jesu födelse frambar offer för sig själv och 		sitt barn i enlighet med den gammaltestamentliga lagen.





	 	   inte som andra kvinnor hade något behov av att renas:

Enligt 3 		Mos. 12 skulle en kvinna som fött barn genomgå en reningsperiod på totalt 40 dagar för en gosse och 80 dagar för en 		flicka, innan hon frambar ett offer i templet till försoning 		och rening för sig själv.



som utan någon som helst orenhet födde:

Se komm. till föregående 		text (kap.56).



en dag som denna:

Uttrycket antyder att Birgitta har mottagit 		uppenbarelsen på den dag som firar minnet av Marias rening, dvs. Kyndelsmässodagen (som i enlighet med vad som 		ovan sagts infaller den fyrtionde dagen efter Jesu födelses 		dag, alltså den 2 februari).



Simeons ord, när han sade

etc.: Jfr Luk.2:34–35. Simeon var en 		gammal man som tillbringade sina sista dagar i Jerusalems 		tempel i väntan på Messias. När Maria och Josef kom dit 		med det nyfödda Jesusbarnet tog han det i famnen och uttalade en lovprisning.



upptagen till himmelen med kropp och själ:

Enligt katolsk tro blev 		Jungfru Maria några dagar efter sin död upptagen till himmelen med kropp och själ ; se vidare komm. till kap. 12 ovan. 		Firningsdagen för denna händelse har sedan 600-talet varit 		15 augusti.



var min smärta sexfaldig:

Marias andliga martyrium i gemenskap med sin son börjar komma i blickfånget under karolingertiden (ca 750–850) men blir på allvar föremål för meditation först på 1200-talet. Sedan denna tid har en rad olika 		grupper av smärtor som Maria led förekommit i andaktsövningar. Birgittas lista på sex smärtor som knyts till olika sinnen och själsförmögenheter tycks vara hennes egen.





164 hur gärna hade jag då inte blivit begraven

etc.: Marias önskan att 		få begravas med Kristus förekommer i litteratur som Birgitta 		kan ha läst, t.ex. i cap. LXXX i »Meditaciones vite Christi« 		(»Meditationer över Kristi liv«), en populär uppbyggelsebok 		som troligen författades omkr. år 1300 av franciskanen Johannes de Caulibus.



Kapitel 65: Det aktiva och det kontemplativa livet

Ed. Bergh, s. 210–221.





		 Detta är en av tre uppenbarelser om den sanna ödmjukheten 		 som Birgitta utbad sig i Alvastra någon gång under åren 		 1344–1349 (de båda övriga är Bok I, kap. 18 och Bok IV, kap. 		 91). Uppenbarelsens längd och form tyder dock på grundlig 		bearbetning i ett senare skede.



Det finns två livsformer [...] Martas och Marias:

På Lukasevangeliets berättelse om de båda systrarna Marta och Maria 		(Luk. 10:38–42) baserades redan i fornkyrkan en undervisning om att det finns två grundläggande former av kristet liv, 		den aktiva och den kontemplativa. De båda livsformernas 		särart, relativa värde och växelverkan diskuterades genom 		hela medeltiden. Se Giles Constable, The interpretation of 		Mary and Martha, i dens., »Three Studies in Medieval Religious and Social Thought«, 1995.





165 den bästa delen:

Luk.10:42.



kost:

Lat. dieta (diaeta) som även kan översättas ’livsstil’.



straffa de upproriska och lägga de otrogna under trons ok:

Här riktar sig Birgitta uppenbarligen till riddare – en smula överraskande mitt i ett sammanhang som handlar om den kontemplativa livsformen.





166 dem som redan är frälsta:

’dem som redan är i himmelen’.



jag som gjorde mig fattig för att människan skulle bli rik:

Jfr 2 		Kor. 8:9.



har lovat lydnad:

’har avlagt klosterlöfte’.





167 ›Om man förföljer er i en stad, så fly till en annan‹:

Jfr Matt. 		10:23.



hissades han ner i en korg från muren:

Jfr Apg.9:25 och 2Kor. 		11:33.





168 välsignar dem som förföljer [henne]:

Jfr Rom.12:14.





170 hur han på många sätt kallar människan till mig:

Man bör förstå: 		’hur Gud Fadern på många sätt kallar människan till mig, 		Kristus’, eftersom det är Kristus som talar i uppenbarelsen. 		Men observera att när Gud nämns igen några rader längre 		ned är det Kristus som avses: ’det är förnuftigt att tjäna Gud, 		[...] han som i sin godhet skapat själen och med sitt blod 		återlöst den’. Här är det dessutom Maria som för ett kort 		ögonblick är subjekt, eftersom det är hennes insikt som fokuseras.





	 	 171 Paulus, min apostel, ville ibland tala men hindrades av min Ande:

Jfr Apg.16:6.



i välbehaglig tid:

2 Kor.6:2.



gör de goda gärningarna öppet [...] så att de som ser dem prisar 		Gud:

Jfr Matt.5:16.





172 genom de tecken som hennes gärningar är:

Det är svårt att förstå 		hur denna första, fördolda låga – som står för inre, osynliga 		dygder – kan brinna (ordagrant står att Maria emittit, ’avger’, 		den) genom synliga gärningar. Förmodligen är tanken att 		den skall släppas ut och övergå i den andra lågan, som lyser 		öppet.



ett sandkorn för vinden:

Psalt.35:5.



som en jord utan vatten:

Psalt.143:6.





175 Marias del är den bästa:

Jfr Luk. 10:42.



de evangeliska råden:

Enligt katolsk lära finns det utöver Guds 		bud, som är förpliktande för alla, också vissa råd för dem som 		söker fullkomlighet (jfr Matt. 19:16–21). Dessa råd kallas 		’evangeliska’ eftersom de går tillbaka på Jesu undervisning i 		evangelierna, och de brukar sammanfattas med begreppen 		fattigdom, kyskhet och lydnad. De utgör basen för allt kristet 		klosterliv.



avhålla sin tunga från varje ont ord:

Jfr Psalt. 34:14.



älska Gud över allting:

Jfr Matt.22:37.





176 då Marta ville be för sin döde broder Lasarus, kom hon först till 		mig:

Jfr Joh.11:20.



älskar sin nästa för Guds skull och över allting längtar endast efter 		Gud:

Detta ideal är tydligt påverkat av Augustinus, som i 		»De doctrina Christiana« (»Om den kristna undervisningen«) formulerade principen att endast Gud är värd att älskas 		för sin egen skull, medan allt annat som är värt att älska skall 		älskas för Guds skull.



Maria har utvalt den bästa delen:

Luk.10:42.





177 Kapitel 66 (§ 1–38): Kroppen, själen och sinnena

Ed. Bergh, s. 221–225.



reste han bort till främmande land:

Matt.21:33.



Jag tog henne till äkta i tron:

Jfr Hos.2:20.



har del i alla elementen:

Människan var enligt medeltida upp-





		 fattning en mikrokosm, ett slags sammanfattning av hela skapelsen. Kroppen var sammansatt av alla de fyra elementen: 		 jord, vatten, luft och eld; liksom växter och djur hade människan en själ som gav kroppen liv, rörelse och sinnesförnimmelser; och med änglarna delade hon sitt förnuft och förmågan att älska. Se vidare längre fram i denna text (’tillsammans med änglarna har hon del i förnuftet och kärleken’) 		 och jämför Thomas ab Aquino, »Summa Theologiae«, pars 1, 		quaest. 96, art. 2.





179 hålla kroppen för en åsna:

Franciskus m.fl. författare före Birgittas tid ger samma råd.





180 glädje i att ständigt minnas Gud:

Jfr Psalt. 77:4 (Vulgata har 		’gläds’ där Bibel 2000 har ’suckar’).



den döde som du ser:

Det handlar om samme man – en anförvant 		till Birgitta – som omtalas i Bok VI, kap. 20.





181 den nåd som vid konfirmationen givits henne av biskopen:

Endast 		biskopar får utdela konfirmationen i den katolska kyrkan. 		Det är alltså inte någon särskild biskop som avses.



Kapitel 69: Två vägar till himmelen

Ed. Bergh, s. 229.



om människan ödmjukar sig själv som ett barn:

Jfr Matt.18:3.



om människan gör våld mot sig själv:

Troligen åsyftas Matt. 		19:12, »Det finns [...] sådana som själva har gjort sig könlösa 		för himmelrikets skull« (mindre sannolikt Matt.11:12, »Sedan Johannes döparens dagar tränger himmelriket fram, och 		somliga söker rycka till sig det med våld«).



står emot de oordnade rörelserna i sitt kött:

Enligt katolsk moralteologi yttrade sig människans ursprungliga rättfärdighet 		i ordning: kroppen lydde själen, de lägre själskrafterna lydde 		förnuftet och förnuftet lydde Gud. Syndafallet ledde till 		oordning. I detta perspektiv kan dygd beskrivas som en 		uppövad förmåga att genomdriva den ursprungliga goda 		ordningen trots ’köttets’ (den fallna naturens) motspänstighet.



inte tror att han kommer till himmelen på grund av sina egna 		rättfärdiga gärningar:

Tron att människan blir frälst inte på 		grund av sina egna gärningar utan endast på grund av Guds





		 nåd var, trots vad som ofta har gjorts gällande i det lutherska 		Sverige, grundläggande för den medeltida katolska kyrkan.



denne broder:

Det är inte känt vem som avses.





182 dem som fastade och gav tionde [...] den syndare som inte vågade 		lyfta sina ögon upp mot himmelen:

Jfr Luk. 18:9–14.



Kapitel 86: Eukaristin och Anden

Ed. Bergh, s. 246. 		Det har föreslagits att denna slående vision ägde rum i 		Alvastra år 1344.



elevationen:

Det moment i mässan då prästen höjer upp det 		nyss invigda brödet (resp.kalken).



en eld stiga ner från himmelen över altaret:

Jfr 2 Krön.7:1.



ett levande lamm:

Jfr Joh. 1:29, Upp. 5:6.



steg min Helige Ande [...] ner över apostlarna:

Pingstundret åsyftas; jfr Apg.2:1–4.



en dag som denna:

Pingstdagen.



elevationen av eukaristin:

Tydligen är det upphöjelsen av kalken 		med det nyss invigda vinet som avses, eftersom detta 		moment följer upphöjelsen av brödet i mässan. Normalt är 		dock eukaristin en benämning på altarets sakrament som helhet.





183 Kapitel 88: Hjärtats rörelse och glädje

Ed. Bergh, s. 247–248. 		Det har föreslagits att denna uppenbarelse liksom den föregående ägde rum i Alvastra år 1344.



gav mitt samtycke till den ängel

etc.: Jfr Luk. 1:38.



fast mitt jungfruliga sköte var tillslutet:

Se komm. till kap. 56 		ovan.



min son har givit dig namnet ›sin nya brud‹:

Jfr Bok I, kap. 2 		ovan. Se även Jes. 62:2.





184 Kapitel 106: Jordan

Ed. Bergh, s. 267. 		Denna uppenbarelse återfinns i en grupp från den italienska 		tiden; ett par av dem kan dateras till 1365 men det är osäkert 		om det gäller alla.





	 	   Han frågade bruden till råds och hoppades på ett gudomligt svar:

Birgitta utnyttjades i Rom ofta som ett slags orakel, men som 		framgår av denna uppenbarelse inte alltid med resultat som 		gladde frågaren. Vem denne var i detta fall är inte känt.



om Elia är det ju skrivet

etc.: Jfr 1 Kung.17:5–9 och 19:3–18.





185 Kapitel 120: Kärlek och lydnad

Ed. Bergh, s. 279.



denna fru:

Uppenbarelsen syftar möjligen på Birgittas dotter 		Katarina (1331/32–1381); helt klart är att de båda föregående uppenbarelserna (kap. 118–119) handlar om henne.



Abraham blev mig ännu kärare för sin goda viljas skull:

Jfr 1 Mos. 		22 (Abrahams villighet att offra sin son Isak).



Rut ännu mera lysande [...] inte lydde sin egen vilja:

Jfr Rut 1:16, 		3:5 m.fl. Rut blev »lysande bland Guds folk« eftersom hon 		födde kung Davids farfar.





187 ur uppenbarelsernas sjunde bok

Bok VII har ett tydligare kronologiskt och geografiskt fokus 		än övriga böcker i Uppenbarelserna. Detta fokus är Birgittas 		resa till Palestina mellan november 1371 och januari 1373. 		De första fem kapitlen innehåller visserligen uppenbarelser 		från 1350- och 1360-talen men de kan alla tematiskt relateras till den stora pilgrimsresan. Från kapitel 6, i vilket Kristus 		befaller Birgitta att göra sig i ordning för resan, och till 		bokens slut märker man en klar kronologisk ordning och en 		tydlig anknytning till det historiska skeendet. Sista kapitlet 		skildrar Birgittas sista dagar och hennes död i Rom den 23 		juli 1373. Orsaken till Bok VII:s karaktär av reseskildring är 		att den sammanställdes av Birgittas förtrogne och följeslagare på resan, Alfonso av Jaén (Alfonso Pecha da Vadaterra, 		född ca 1329/30, biskop av Jaén 1359–1368, därefter eremitmunk av den spanska hieronymitorden, d. 1388). För en detaljerad skildring av resan till Palestina, se sista kapitlet i 		Klockars (1971).





	 	 189 Kapitel 1: Jungfruns nedkomst

Ed. Bergh, s. 114.



gehenna:

’helvetet’.



Kapitel 3: Franciskus talar till Kristi brud

Ed. Bergh, s. 116–117.



den helige Franciskus’ dag:

4 oktober.





190 besöka honom i Assisi:

Dvs. besöka kyrkan San Francesco i Assisi (i provinsen Perugia, Umbrien) under vars altare Franciskus låg begravd. Franciskus’ reliker förvarades, till skillnad 		från de flesta helgons, inte i ett synligt skrin förrän de grävdes fram och skrinlades 1818.



Min mat

etc.: Jfr Joh. 4:34.



Kapitel 11 (§ 1–6): Den fria viljan

Ed. Bergh, s. 140–141. 		På vägen till Palestina gjorde Birgitta och hennes följe ett 		uppehåll i Neapel från december 1371 till mars 1372. Enligt 		rubriken till detta kapitel, författad av Birgittas biktfader och 		följeslagare på resan, biskop Alfonso av Jaén (ca 1329/30– 		1388), utgör det början av en uppenbarelse som Birgitta 		mottog för drottning Johannas av Neapel (1326–1382) räkning. Resten av uppenbarelsen, som enligt samma rubrik inte 		togs med eftersom den handlar om drottningens person, har 		tillsammans med sex kortare uppenbarelser senare tillfogats 		i ett tillägg som inte återges här.





191 de själar som var värdiga blev räddade och befriade:

Syftar på hur 		Kristus efter sin död på korset steg ned till dödsriket och 		räddade de rättfärdiga själar som satt fångna där; jfr komm. 		till s. 58.



Kapitel 14: I den heliga gravens kyrka

Ed. Bergh, s. 163. 		Birgitta ankom till Jerusalem den 13 maj 1372. Då uppenbarelserna i Bok VII tycks stå i kronologisk ordning och nästa 		uppenbarelse kan dateras till 14 maj, bör den föreliggande ha 		ägt rum någon gång 13–14 maj. Sannolikast är väl att båda 		härrör från ett besök i Heliga gravens kyrka den 14 maj 1372.





	 	   mitt tempel, det som helgats av mitt blod:

Heliga gravens kyrka i 		Jerusalem innesluter både Golgota och Jesu grav. Moderna 		undersökningar har gett vid handen att båda dessa minnesmärken förmodligen är autentiska.



blev ni så renade [...] dopets källa:

Enligt katolsk (och även luthersk) tro renar dopet från all synd, såväl arvsynden som 		alla medvetna synder som begåtts fram till dopögonblicket.



Ty alla som kommer till denna plats

etc.: Synder som begåtts 		efter dopet måste enligt katolsk lära ångras, bekännas och 		gottgöras; härav uttrycket göra bot och bättring. Den katolska 		bikten utgör en inramning av och ett stöd för denna process. 		Under medeltiden kunde många olika och ibland mycket 		stränga former av gottgörelse åläggas den biktande. Det som 		sägs i uppenbarelsen är att ett besök i Heliga gravens kyrka 		duger som gottgörelse för alla synder, förutsatt att genuin 		ånger och vilja till bättring föreligger, och att det även kan 		fungera som ställföreträdande gottgörelse för avlidna släktingars synder, så att dessa snabbare befrias från skärseldens 		reningseld – som ju även den är en form av gottgörelse. Allt 		detta är i överensstämmelse med de löften om avlat (avlat 		innebär efterskänkning av ålagd gottgörelse på vissa villkor) 		som romerska påvar knutit till besök i Heliga gravens kyrka 		ända sedan 1100-talet. Om avlat, se vidare komm. till s. 81.





192 Kapitel 15: Herrens korsfästelse och Moderns smärta

Ed. Bergh, s. 164–168. 		Enligt rubriken till kapitlet såg Birgitta denna vision av Jesu 		lidande fredagen före pingst, dvs. 14 maj 1372. Platsen var 		med all sannolikhet Heliga gravens kyrka, som ju innesluter 		Golgota (jfr föregående text). Vissa av de icke-bibliska detaljerna går att belägga i »Meditaciones vite Christi« (se ovan, 		komm. till s. 164).



Då jag befann mig

etc.: Lägg märke till att denna uppenbarelse 		för ovanlighetens skull är avfattad i första person.



Jag såg då även ett hål, uthugget i berget:

Förmodligen hade Birgitta fått se det hål i Golgotaklippan som än i dag förevisas 		för pilgrimer såsom stället där korset var fäst.



ett fogligt lamm:

Jer. 11:19.





	 	 193 hennes systrar:

Det är inte helt klart vilka som avses. I evangelierna namnges tre kvinnor som stod vid korset tillsammans 		med Jungfru Maria: Salome, som under medeltiden allmänt 		ansågs ha varit Marias verkliga syster; den Maria som enligt 		Joh. 19:25 ’var gift med Klopas’ och enligt Matt. 27:56 ’var 		Jakobs och Josefs mor’, som ibland ansågs ha varit Jungfru 		Marias svägerska; samt Maria från Magdala, som ej har 		betraktats som syster till den heliga Jungfrun annat än i andlig mening.



anbefallde han henne [...] åt Johannes:

Jfr Joh.19:26–27.





194 »O Fader, varför har du övergivit mig?«:

Jfr Matt. 27:46.



»O Fader, i dina händer anbefaller jag min ande!«:

Luk. 23:46.



gav upp andan:

Matt. 27:50.



stötte ett spjut in i hans högra sida:

Jfr Joh. 19:34.





195 smärtans vassa svärd:

Jfr Luk. 2:35.



Kapitel 16 (§ 1–4): Att betrakta Kristi lidande

Ed. Bergh, s. 168–169. 		Denna uppenbarelse mottogs tydligen bara några minuter 		efter den föregående. Därefter står i samma kapitel sju tillagda uppenbarelser som ej medtagits här; de tycks alla härröra 		från något av de båda uppehåll på Cypern som Birgitta och 		hennes följe gjorde på resan till och från Jerusalem (i april 		resp. oktober 1372).



Strax därefter:

Ordagrant står ’därefter, i samma timme’.





196 Kapitel 22: Herrens födelse

Ed. Bergh, s. 190 –191. 		Denna uppenbarelse kom att prägla många bildliga framställningar av Jesu födelse under senmedeltiden. För en diskussion med litteraturhänvisningar, se Morris (1999), s.135–139.



på samma plats:

Dvs. samma plats som i kap. 21, nämligen platsen för Jesu födelse i Födelsekyrkan i Betlehem.



jag i Rom lovade dig att här i Betlehem visa dig

etc.: Syftar på Bok 		VII, kap. 1.



jag redan i Neapel har visat dig något av detta:

Den åsyftade 		uppenbarelsen finns inte bevarad, kanske därför att den (såsom antyds i texten) avvek från den föreliggande.





	 	   jag inte förnam något obehag

etc.: Eftersom smärtan vid barnafödande är ett straff för syndafallet enligt 1 Mos. 3:16, men 		Jungfru Maria genom sin obefläckade avlelse var befriad från 		syndafallets konsekvenser, födde hon (enligt många medeltida tänkares uppfattning) Jesus utan smärta.



skattskrivningen:

Jfr Luk.2:1.



Kapitel 26: Marias femton år efter Sonens himmelsfärd

Ed. Bergh, s. 195. 		Av rubriken kan man utläsa att denna uppenbarelse mottogs 		vid Jungfru Marias (tomma) grav, belägen i Kidrondalen, 		den 8 september (Jungfru Marias födelses fest) 1472.



Joshafats dal:

Denna dal, som i Bibeln endast nämns i Joel 3:2, 		såsom en plats där Gud skall samla alla folk för att döma 		dem, har sedan 300-talet i kristen tradition identifierats med 		Kidron.





197 Sedan låg jag som död i denna grav under femton dagar:

På grund 		av denna utsaga har man i birgittinska kloster firat Jungfru 		Marias ’förhärligande’ den 30 augusti, dvs. femton dagar 		efter den allmänt högtidlighållna dagen för hennes ’insomnande’ den 15 augusti.



i himmelen finns ingen [...] min kropp:

Birgitta går här emot 		uppfattningen att även Henok, Elia och ev. ytterligare några 		heliga personer har upptagits kroppsligen till himmelen 		redan före den yttersta domen.



Kapitel 27 (§ 1–2, 6–12, 22–37a): Låt försona er med Gud

Ed. Bergh, s. 196–201.



För en person:

Birgitta avses. Detta anonyma sätt att omnämna 		henne förekommer då och då i uppenbarelserna. Det troliga 		skälet är att sådana uppenbarelser ursprungligen redigerats 		för spridning i sammanhang där det inte ansågs nödvändigt 		eller lämpligt att uppge källan.



åt vilken det är givet att höra och se andliga ting:

Jfr Matt.13:11.





198 naken stod bunden vid pelaren:

Se komm. till s. 4.





199 klappar på era hjärtan:

Jfr Upp.3:20.





	 	 200 Kapitel 30 (§ 4–8, 14–16): Jesus klagar över människornas otacksamhet

Ed. Bergh, s. 211–212. 		Denna uppenbarelse undfick Birgitta i Neapel, i början av år 		1373. Den beskrivs i kap. 31 nedan som en ’allmän och allmängiltig uppenbarelse’ (communis et universalis revelatio) och 		Kristus instruerar där Birgitta att den skall placeras sist i 		samlingen av hennes uppenbarelser. Att så inte skedde beror 		naturligtvis på att man ville avsluta verket med Birgittas 		uppenbarelser på dödsbädden och hennes död. Notisen visar 		i alla fall att Bok VII ursprungligen var avsedd att vara den 		sista i en officiell samling.



Lyssna, jordens kungar och furstar och domare:

Jfr Vish.6:2.





201 Skaka av er djävulens tunga ok [...] jag är ljuvlig och mild:

Jfr 		Matt. 11:29–30.



Kapitel 31: Inför Birgittas, Kristi bruds, död

Ed. Bergh, s. 213–215. 		Själva uppenbarelsen ägde rum i Rom, ’fem dagar före fru 		Birgittas dödsdag’ den 23 juli, alltså (med dåtidens inklusiva 		räkning av dagar) den 19 juli 1373. Kapitlets avslutning har 		lagts till senare, förmodligen av Alfonso av Jaén.





202 du inför mitt altare skall klädas och vigas till nunna:

Birgitta hyste 		under hela sitt liv en önskan att bli nunna men omständigheterna tillät det inte. Här beskrivs nu i stället hennes död och 		upptagande i himmelriket som en nunnevigning.



Men du skall veta att du skall lämna din kropp

etc.: Meningen 		anspelar på att Birgittas kvarlevor efter hennes död skulle 		komma att föras tillbaka till Sverige och skrinläggas i Vadstena. Härigenom blev hon verkligen ’moder i Vadstena’, 		dvs. fysiskt närvarande i det kloster hon hade grundat.



O mitt Rom, o mitt Rom:

Jfr Jesu klagan över Jerusalem, Matt. 		23:37–39.



priorn:

Petrus Olavi, prior i Alvastra, Birgittas sekreterare och 		biktfader under senare delen av hennes liv, död 1390.



min biskop:

Troligen avses Alfonso av Jaén, som fick uppdraget 		att redigera och publicera Birgittas uppenbarelser. Redan en 		kort tid efter Birgittas död fanns det dock de som hävdade att





		 den åsyftade biskopen var Nils Hermansson (d. 1391), biskop av Linköping och Birgittas vän sedan 1330-talet (se 		Klockars, 1966, s. 51).



den allmänna och allmängiltiga uppenbarelse som jag gav dig i 		Neapel:

Bok VII, kap. 30 (se den inledande kommentaren till 		detta kapitel ovan).





205 ur de bifogade uppenbarelserna (extravaganterna)

Kapitel 1–46 i »De bifogade uppenbarelserna« är tillägg till 		»Frälsarens regel« och har huvudsakligen tillkommit under 		senare hälften av 1340-talet. Resten av boken utgörs av en 		brokig samling uppenbarelser som inte har mycket annat 		gemensamt än att de inte står någon annanstans. De sammanställdes inte i sin nuvarande form förrän i den första 		tryckta upplagan av uppenbarelserna, utgiven i Lübeck 1492 		på uppdrag av Vadstena kloster.





207 Kapitel 3 (§ 1–9): Skapelsens befrielse

Ed. Hollman, s. 116 –118. 		Ett tillägg till kap. 5 i »Frälsarens regel«.



Bibeln [...] säger att en fattig man

etc.: Jfr Pred. 9:13–15.



hennes hjärta var liksom mitt eget hjärta:

Jfr Bok I, kap. 35.



de som jag i mitt evangelium kallade för fattiga:

Jfr Luk. 6:20.





208 Kapitel 17: Nunnorna – Guds brudar

Ed. Hollman, s. 128 –129. 		Uppenbarelsen har anknytning till kap. 10 i »Frälsarens 		regel«.



Konungarnas konung och Herren över alla herrar:

1 Tim. 6:15, 		Upp. 19:16.





209 Kapitel 31: De tre portarna

Ed. Hollman, s. 145–146. 		Detta kapitel är det sista av fyra med detaljerade föreskrifter 		för klosterbyggnaderna i Vadstena. För en utförligare kommentar, se Härdelin (1998), s. 79–94.



Några bilder får inte finnas på klosterkyrkans väggar:

På grund av





		 denna föreskrift fick Vadstena klosterkyrka aldrig några 		 figurativa målningar på väggar och valv, till skillnad från de 		 flesta sockenkyrkor vid denna tid. Cistercienserna hade samma restriktiva inställning till bilder i sina kyrkor.



Förlåtelsens port:

Av de båda östportarna i Vadstena klosterkyrka är det förmodligen den södra som skall identifieras med 		Förlåtelsens port. Utanför den finns nämligen en stentavla 		med citat ur Bok IV, kap. 137 (= Extrav. 44), som handlar om 		den avlat som skall ges till dem som besöker klosterkyrkan.



Försoningens och benådandets port:

Denna västliga port i Vadstena klosterkyrka – huvudingången för prästbröderna – är sedan länge igenmurad.



Nådens och härlighetens port:

Denna port satt en bit upp på 		klosterkyrkans nordvägg men är i dag igenmurad. Den utgjorde ingång för nunnorna till deras läktare i kyrkan.





210 Kapitel 37 (§ 1–12): Kärlet med den oförgängliga skatten

Ed. Hollman, s. 152–154. 		Ett tillägg till kap. 25 i »Frälsarens regel«.



ingjuter själen i kroppen:

Se komm. till s.142 (Bok VI, kap.12).



föder den på nytt:

Dvs. i dopet; jfr komm. till s. 72.



förnyar den vanställda:

Anspelar på läran att Guds avbild i människan (jfr 1 Mos.1:26) fördärvades genom syndafallet.



nyskapade genom dopet:

Jfr 2 Kor. 5:17.



en ny livsordning:

Syftar på »Frälsarens regel«.





211 på sitt altare:

Nunnorna i Vadstena (och i birgittinorden generellt) hade ett kor som bestod av en läktare, befintlig i 		klosterkyrkans östra del, dit inga andra hade tillträde utom 		vid mycket speciella tillfällen. När mässa firades särskilt för 		nunnorna av en av prästbröderna i klostret firades den vid ett 		altare i ’Mariakoret’, en smal läktare vid kyrkans östvägg, 		synlig från och kanske förenad med nunnornas läktare men 		avskild från denna medelst ett skrank. Här åsyftas emellertid 		ett symboliskt altare – icke avsett för mässfirande – som stod 		inne i nunnornas kor.



vägkosten:

(lat. viaticum) Term för hostian (det invigda brödet) 		när den ges åt någon på dödsbädden.



bli inte förorättad om jag talar:

Jfr 1 Mos.18:32.





	 	   Det är ju skrivet [...] skulle dö:

Jfr 4 Mos.4:15, 2 Sam.6:6–7.



murarna av jord rasade [...] bars in:

Jfr Jos. 6(:20) resp. 1 Sam. 		5 : 4.





212 Kapitel 52: Bruden ber om ett betsel

Ed. Hollman, s. 174. 		Denna uppenbarelse tycks höra hemma under den svenska 		tiden, 1344–1349.





213 Kapitel 60: Lydnad är bättre än offer

Ed. Hollman, s. 183. 		Denna uppenbarelse återfinns även i »Acta et processus 		canonizacionis beate Birgitte« (»Heliga Birgittas kanonisationsakter«), utg. av Isak Collijn (1924–31), s. 490. Där framgår att den ägde rum under det andra året av Birgittas vistelse i Alvastra, alltså sannolikt 1345.



den gamla lagens tid:

’det gamla förbundets tid’.



du mot din egen vilja löd din lärare:

I kanonisationsakterna förklaras sammanhanget: Birgitta hade efter sin makes död 		avgett ett löfte att inte bada, som uttryck för sin sorg. Emellertid blev hon svårt sjuk och läkarna sade att det fordrades 		varma bad för att bota henne. Hon befalldes då av sin biktfader, magister Mathias, att överge löftet för sin hälsas skull.



Kapitel 82: Alla Guds välgärningar

Ed. Hollman, s. 204–206.



Min röst var det

etc.: Jfr 2 Mos.3, Matt.3:17 och 17:5.





214 den gamla lagen:

Gamla testamentet.



i laggivningen och i mitt folks befrielse:

I givandet av Mose lag 		och i Israels befrielse från den egyptiska fångenskapen.



rättfärdighet i den första ängeln och den första människan:

Rättfärdig dom över Lucifer och Adam.



syndafloden:

Jfr 1 Mos.6–9.



förstörelsen av andra samhällen och städer:

Förmodligen åsyftas 		främst Sodom och Gomorra (jfr 1 Mos.19) men kanske även 		Babels torn (1 Mos.11:1–9), Jeriko (Jos.6) m.fl.



Moses förhärligande:

Jfr 2 Mos.34:29–35, 2 Kor.3:7.



den nya lagen:

En vanlig medeltida term för Jesu undervisning





		 i evangelierna; ibland åsyftar den mera precist det dubbla 		 kärleksbudet, ibland mera allmänt hela Nya testamentet (så 		här ).



tillbads av kungarna:

Jfr Matt. 2:11.



stjärnan visade vägen:

Jfr Matt. 2:2, 9.



sveptes i lindor och lades i krubban:

Jfr Luk. 2:7.



som motståndarna inte kunde bemöta:

Jfr Matt. 22:46.





215 korsfästes tillsammans med rövare:

Jfr Matt.27:38.



förklaringsberget:

Jfr Matt.17:1–2.



›Gör bot‹:

Matt.4:17.



rösten, som ropade till dig från korset: ›Jag törstar‹:

Jfr Joh.19:28. 		I uppenbarelsens latinska text står ordagrant »rösten, som 		ropade från korset: ›Jag törstar efter dig‹«, i enlighet med 		uppfattningen att Jesus inte uttryckte sin fysiska törst utan 		sin törst efter världens frälsning.





216 Kapitel 85: Råd till en biskop

Ed. Hollman, s. 209–211. 		Denna uppenbarelse tycks vara riktad till biskop Hemming 		av Åbo (biskop 1338, d.1366) och innehålla en anspelning på 		det uppdrag han fick av Birgitta att söka mäkla fred mellan 		England och Frankrike. Om detta är riktigt kan uppenbarelsen med någon tvekan dateras till fastan 1348 (jfr nedan).



min vän har bundit sina händer genom ett löfte:

Dvs. ett löfte om 		sträng fasta. Detta passar in på vad som sägs om biskop 		Hemming av Åbo i »Acta et processus canonizacionis beate 		Birgitte«, utg. av Isak Collijn (1924–31), s. 521.



liksom stjärnan före solen:

När morgonstjärnan, Venus, stiger 		upp i öster förebådar den solens uppgång.





217 köttdagar:

Dagar som inte alls är fastedagar.



fiskdagar:

Dagar då det är tillåtet att äta fisk och grönsaker, 		däremot inte kött, ägg och mjölkprodukter; kallas numera 		vanligen ’abstinensdagar’. På Birgittas tid var varje fredag, 		hela påskfastan (från askonsdag till och med påskafton) samt 		en rad andra dagar abstinensdagar.



det apostoliska ämbetet:

Biskopsämbetet.



mitt uppdrag:

Sannolikt avses uppdraget att tillsammans med 		en delegation finansierad av kung Magnus bege sig till påven





		 i Avignon och överlämna uppenbarelser av Birgitta som syftade till fred mellan England och Frankrike. Troligast är att 		 resan skedde 1348 (så Klockars, som har utrett saken ingående – se bl.a. 1976, s.120–125), men dateringsförslagen varierar mellan 1345 och 1348. Se vidare Morris (1999), s.79–82.



i hans hjärta och i hans mun:

Jfr Rom. 10:8.





218 Kapitel 91: Bibelns alla ord är från Gud

Ed. Hollman, s. 216.





219 ur frälsarens regel (regula salvatoris)

I kapitel 29 i denna ordensregel beskriver Birgitta hur hon 		mottog den. Det skedde på ungefär samma sätt som med 		Bok V, dvs. i en enda, ganska kort vision som ledde till att 		hela texten präglades in i hennes minne. Hon dikterade den 		sedan inom några dagar för prior Petrus från Alvastra. Det 		står klart att regeln tillkom under den svenska tiden, dvs. 		1344–1349, och snarast under den förra delen av den perioden. Klockars (1976, s. 113–116 och 122) ger skäl för en datering mellan 1 maj 1346 och april-maj 1348.





221 Prologen, kapitel 3 (§ 25–34): Den nya vingården

Ed. Eklund, s. 103–104.



människan, som jag förordnade till herre [...] på jorden:

Jfr 1 Mos. 		1:26–28, Psalt.8:7–9, Vish.9:2–3.



Jag har tidigare sagt dig

etc.: Den åsyftade uppenbarelsen tycks 		inte finnas bevarad.



skall jag plantera en ny vingård

etc.: Jfr Psalt.80:9–16.



min vän:

Syftar på magister Mathias Övidsson (ca 1300–ca 		1350), Birgittas biktfader vid denna tid.





222 Kapitel 10–11 (§ 98–147): Hur en syster skall upptas i klostret

Ed. Eklund, s. 111–117. 		För en utförlig kommentar till den birgittinska nunnevigningen, se Härdelin (1998), s. 336–349.



må hon aldrig upptas förrän ett helt år har gått:

Denna regel går 		tillbaka ända till fornkyrkan.





	 	   berätta för henne om klosterlivets svåra och stränga sidor:

Jfr »Benedictus Regel«, 58. 8.





223 före henne bära ett rött standar:

Jfr ordningen för riddarvigning, 		Bok II, kap. 13.



må hon ställa sig nära kyrkdörren

etc.: Här och på andra ställen i 		riten finns det stora likheter med ordningen för kyrklig vigsel. Detta är naturligtvis fullt avsiktligt: den som vigs till 		nunna vigs till att bli Kristi brud.





224 i din barmhärtighet [...] denna nya brud:

Jfr Hos.2:19.



introitus om den Heliga Treenigheten:

Varje mässa börjar formellt med introitus, ingångssången. Den finns i många versioner med olika ämnen och melodier.



ingången till koret:

Koret i Vadstena klosterkyrka var reserverat 		för birgittinbröderna och var därför avskilt från det övriga 		kyrkorummet medelst ett kraftigt skrank. Mitt i skranket satt 		en grind som normalt hölls låst, men nunnevigningsriten 		förutsätter att den står öppen.



offertoriet:

Efter mässans första del, som i dag brukar kallas 		Ordets gudstjänst, kommer det egentliga eukaristi- eller nattvardsfirandet, som inleds med offertoriesången.





225 du som inte vill syndarnas död [...] bot:

Jfr Hes.33:11.



klosterdräkten:

En grå kjortel. Den blivande nunnan ikläds sju 		plagg som vart och ett har en tydningsbön. Korrespondensen mellan plagg och innebörd kan schematiskt återges så: 		sann bot och fullkomlig ånger = klosterdräkten eller kjorteln (tunica) 		bättring från synd och aktsamhet i framtiden = skorna (sotulares) 		hopp till Guds godhet och fruktan för hans stränghet = 		kukullan (cuculla) 		sann tro och framhärdande i det goda = kappan (mantellum) 		åminnelse av Kristus som korsfäst = spännet (nodus) av trä 		Jesus Kristus såsom själens skydd och svalka = doket (vitta) 		andligt ljus och vishet = slöjan (velum) 		själens förening med Kristus = kronan (corona) 		Tolkningen av plaggen är mycket lik den av brudens plagg i 		Bok I, kap. 7. Som kontrast kan man jämföra tolkningen av 		prästdräkten i Bok IV, kap. 58, vilken mera betonar dygder





		 som hör det aktiva, utåtriktade livet till, och tolkningen av 		 Birgittas egen huvudbeklädnad i Bok IV, kap. 94, som gör 		denna till en symbol för blygsel och botgöring.



skänka åt dina fötter en rätt gång :

Jfr Heb. 12 :13.



kukullan:

Ordet (jfr eng. cowl) betyder egentligen ’huva’ men 		används här i samma betydelse som skapular: ett rektangulärt 		tygstycke som vilar på axlarna och når nästan ända ned till 		fötterna både framtill och baktill. Birgittinnunnans skapular 		är grått.





226 kronan:

Det mest karakteristiska inslaget i den birgittinska 		ordensdräkten: ett ringkors av vitt linne med fem rundlar av 		röd filt, en i änden på varje korsarm och en i korsmitten. 		Rundlarna symboliserar Kristi fem sår.





227 litanian:

En lång förbön uppbyggd av korta nämnanden av olika böneämnen samt upprepade bönerop av församling eller 		kör. Ofta nämns en lång rad helgon med bönen ’bed för oss’ 		efter varje.



motta min kropp:

Den nyvigda nunnan tar alltså emot kommunionen (i form av det invigda brödet) först efter mässans 		slut. Detta var normalt på medeltiden: endast prästerskapet 		brukade kommunicera i själva mässan. Jfr dock ordningen 		för riddarvigning, Bok II, kap.13.



den dörr genom vilken Guds tjänarinna skall träda in i klostret:

		 Dörren fanns i kyrkans nordvägg och var den enda ingången 		 till nunneklostret. Den hölls normalt låst och fick endast 		 öppnas när en ny nunna skulle inträda, när birgittinbröderna 		 skulle förrätta sjukkommunion eller begravning hos nunnorna, samt vid biskopsvisitation.



Veni, creator Spiritus:

Den kanske mest kända av alla latinska 		hymner, sannolikt författad av Hrabanus Maurus (d.856); sv. 		övers. i Den svenska psalmboken 1986, nr 50: »Kom, Skaparande, Herre god!«





228 kapitelsalen:

Den sal i ett kloster där munkar respektive nunnor 		höll sin dagliga sammankomst för avhandlande av gemensamma angelägenheter, ’kapitlet’.



nederst i koret:

Nunnornas kor var beläget på en läktare i östra 		delen av kyrkorummet. ’Nederst i koret’ betyder i västra 		änden, närmast utgången.





	 	   Kapitel 27 (§ 264–267): Den öppna graven

Ed. Eklund, s. 132.



tersen:

Bönegudstjänsten vid tredje timmen på dagen, i teorin 		kl. 9 men i praktiken vanligtvis tidigare.



›Ur djupen ropar jag till dig‹:

Psalt.130:1.





229 de är jord och skall vända åter till jorden:

Jfr 1Mos.3:19.



Kapitel 28 (§ 273–277): De förödda vingårdarna

Ed. Eklund, s. 133–134.





231 ur ängelns predikan (sermo angelicus)

»Ängelns predikan« är en samling texter om Jungfru Maria 		avsedda att läsas av nunnorna i Birgittinorden under matutinen (dagens första bönegudstjänst, som skall vara fullbordad 		före gryningen). I prologen berättas att en ängel dikterade 		dessa texter för Birgitta när hon redan hade bott några år i 		Rom; ängeln skall ha kommit vid flera tillfällen under en 		period av ett antal dagar och dikterat läsningarna i tur och 		ordning på svenska. Vissa omständigheter tyder på att året 		var 1354. »Ängelns predikan« torde först ha nedtecknats 		av magister Petrus Olavi från Skänninge (d.1378). Den har 		sedan bearbetats språkligt med stor omsorg och skicklighet, 		så att den uppfyller de krav på klang, rytm och formell elegans som ställdes på texter avsedda för högläsning i gudstjänsten.





233 Fredagens första läsning (§ 1–4, 9–21): Rosen i Jeriko

Ed. Eklund, s. 119–121.



Maria bävade när ängeln talade till henne:

Jfr Luk.1:29.



gehennas:

’helvetets’.





234 hade fött honom utan smärta:

Se komm. till s.196.



rosen i Jeriko:

Syr. 24:14 (24:18 i Vulgata).





235 Lördagens tredje läsning (§ 13–22a, 23–26): Livets träd och dess 		frukt

Ed. Eklund, s. 135–137.



drev ut Adam ur paradiset

etc.: Jfr 1 Mos.2:15–3:23.





	 	   den förbjudna frukten från kunskapens träd:

Jfr 1 Mos. 2:16–17.



livets träd:

1 Mos. 2:9, Ords. 3:18, Upp. 22:2 m.fl.



deras himmelska samfund därigenom skulle förökas:

Se komm. till 		s. 160.



skyndade Gabriel snabbt och med glädje till Jungfrun

etc.: Jfr Luk. 		1:26–38.



Jungfruns välsignade kropp [...] lyft till himmelen:

Se komm. till 		Bok VI, kap. 12 och Bok VII, kap. 26.





236 Må de – som ängeln gjorde – med kärlek hälsa hans moder:

Dvs. må 		de läsa »Ave Maria« (jfr Luk.1:28).



Genom människors händer helgas den åt er:

Bröd helgas (förvandlas) till Kristi kropp i mässan genom prästernas händer.





237 ur fyra böner (quattuor oraciones)

Ingenting är känt om när och under vilka omständigheter 		dessa böner tillkom.





239 Nummer 2: En lovprisning av Jesu liv

Ed. Eklund, s. 74–81.



lindas i bindor och läggas till vila i krubban:

Jfr Luk.2:7.



din rena kropp skulle omskäras

etc.: Jfr Luk.2:21–22.



i Jordan lät dig döpas:

Jfr Matt.3:13–17.



fastade i öknen under fyrtio dagar

etc.: Jfr Matt. 4:1–11.



förutsade din död:

Jfr Matt.16:21 m.fl.





240 konsekrerade din dyrbara kropp:

Jfr Matt.26:26.



tvätta deras fötter:

Jfr Joh.13:4–5.



lät blod [...] rinna från din oskyldiga kropp:

Jfr Luk.22:44.



såldes av din lärjunge och köptes av judarna:

Jfr Matt.26:14–15.



med ett enda ord kastade dina fiender till marken:

Jfr Joh.18:6.



fördes till Kaifas:

Jfr Matt.26:57.



överlämnade dig till att dömas av Pilatus:

Jfr Matt.27:2.



av domaren Pilatus blev sänd till Herodes

etc.: Jfr Luk.23:6–11.



kläddes i purpur

etc.: Jfr Mark.15:17–19.



gisslade dig och blodig förde dig inför Pilatus’ domstol:

Jfr Joh. 		19 :1–5.





241 ville lyssna till de förebråelser [...] som man tillvitade dig:

Jfr Matt. 		27 :12.





	 	   folkets rop som begärde

etc.: Jfr Matt.27:20–23.



på dina skuldror [...] bar korset:

Jfr Joh.19:17.



överskrift, uppsatt över dig:

Jfr Matt.27:37.



din mun fylldes av den bittra drycken av galla:

Jfr Matt. 27:48, 		Psalt. 69:22.



såg till din allra värdigaste moder

etc.: Jfr Joh. 19:26–27.





242 lovade paradisets härlighet åt den rövare som omvände sig:

Jfr Luk. 		23:42–43.



överlämnade din ande:

Jfr Luk.23:46.



befriade dina vänner från dödsrikets fängelse:

Jfr Matt. 27:52–53.



med en lans öppnade din sida:

Jfr Joh.19:34.



förrän domaren givit sitt tillstånd:

Jfr Matt.27:58.



läggas i graven och där bevakas:

Jfr Matt.27:60–66.



stod upp ifrån de döda och visade dig:

Jfr Matt.28:7–9 m.fl.



efter fyrtio dagar steg upp till himmelen:

Jfr Apg.1:3–9.





243 utgöt den Helige Ande i dina lärjungars hjärtan:

Jfr Joh. 20:22, 		Apg. 2:1–4.



skall komma på domens dag för att döma alla levandes och dödas 		själar:

Jfr Matt.25:31–46 m.fl.





Vampyrernas natt och andra rysligheter. Noveller, dikter, spökhistorier, sägner, skrock och trollformler Allt hämtat ur Litteraturbankens samlingar





Bokutgåva


Litteraturbanken, 2019.





Epub-version





Skapad 2021-06-15.





Läs mer


Här kan du läsa verket på Litteraturbanken. Mer om och av Cai Alfredson och Thérèse Hagedorn-Oskarsson kan du läsa här och här.





Litteraturbanken.se – The Swedish Literature Bank





Inledning


En kulen afton i oktober, eller rättare sagt, ganska många kulna aftnar och regniga dagar i oktober månad i nådens eller kanske onådens år 2019 har vi suttit i våra datorers bleka ljus och sökt efter det rysansvärda i Litteraturbankens binära valv. Ibland har vi fått stryka stora sjok av digital spindelväv ur ansiktet för att kunna ta oss fram till det sökta. En del av texterna är våra kära gamla bekanta, andra är helt nya för oss redaktörer.

Resultatet ser ni nu framför er som ebok. Vampyrernas natt är avsedd att kunna läsas både i skolan och av vem som helst för nöjes skull. För skolornas skull har vi satt in enstaka ordförklaringar vid de uttryck vi tror kan vara allra svårast att förstå. För både skolelevers och nöjesläsares skull har vi moderniserat stavningen så att det ska gå lättare att läsa. För den som hellre vill läsa texterna som de egentligen såg ut när de publicerades, med hv och fv och i vissa fall i frakturstil, finns det länkar att klicka på vid varje verk för att komma till originalet.

Urvalet är ganska blandat: antologin innehåller såväl dikter och noveller som utdrag ur gamla svartkonstböcker och liknande. Många av texterna är skrivna av kända författare som Selma Lagerlöf, August Strindberg och Dan Andersson, men här finns också texter av författare som kanske inte alla känner till, såsom Aurora Ljungstedt (svensk skräcks grand old lady), Henning Berger, Emil Kléen och Adolf Ivar Arvidsson.

Skillingtrycken var sin tids motsvarighet till dagens klickbeten, skvallerpress och sensationsskriverier. De behandlar ofta verkliga rättsfall, ibland på ett makabert sätt som i Carl Perssons tankar före och efter avrättningen men kan även innehålla renodlad skräck som till exempel Döddansen. Läs mer om skillingtryck på Litteraturbanken.

En längre presentation om svensk skräcklitteratur, skriven av Yvonne Leffler, finns på Litteraturbanken under Presentationer.

Samtliga bilder i boken är hämtade ur verk i Litteraturbankens samlingar.





Gustaf Uddgren (1865–1927)


VAMPYRERNAS NATT


Ur Acherontia visor (1902)

Moln, tunga av gråblå gyttja, släpa med djupt nedhängande flikar fram över den ändlösa staden.

I fjärran slitas molnen sönder mot de taggiga hustaken och de päronformade dropparne, som likt dunkelblå pärlor hänga i flikarnes kanter, falla av i stora klasar och försvinna ljudlöst i djupet.

En strimma av dager, så blek som ett förkvävt skri, har skimrat fram genom revorna i molnen. Men även skriet tystnar. En avlägsen klockton breder stilla frid över oro och larm. Aftonens torra höstlöv sjunka sakta ned över staden och lägga sig likt djupa skuggor tätt intill husen.

Då allt blivit inbäddat i de vissnade bladen, börjar en oro förspörjas1som ville något arbeta sig upp ur de mörka massorna. De vaja hit och dit. Plötsligt brister täckelset2 på några ställen och kolade träskott höja sina spetsiga toppar.

Allt flere och flere trädskott skjuta fram. De växa allt högre och högre. De bliva till träd med knotiga grenar och med väldiga kronor, som högt däruppe i den dystert grönblå natten fläta sig in i varandra, tills de täcka hela staden med ett tätt valv som en ogenomtränglig urskog.

Där uppe ur virrvarret av sammanflätade svarta grenar komma skaror av stora djur på breda vingar och flyga fram och tillbaka under urskogens kronor. Deras flykt går ljudlöst i vida zickzackbågar och då den buktar sig ned mot jorden, glänsa giftgröna ögon fram ur deras små spetsiga huvuden.

Emellanåt synes en eller annan av dem störta sig huvudstupa ned i jättestadens hav liksom fiskmåsar då de få syn på ett byte. En kort stund äro de försvunna nere ibland husen, men så går deras flykt åter uppåt tills de försvinna under de svarta grenarnes mörker.

Men den ensamme nattvandraren, som trött skrider fram längs trottoaren, känner då den iskalla vindkåre de draga efter sig. Och fortsätter han fram till den plats, varifrån den sällsamma skepnaden flugit upp, finner han där liket av en man ur vars nacke gapar ett sår med ljusröda läppar.



Bild: Harriet Löwenhjelm





Dan Andersson (1888–1920)


GENGÅNGARE


Ur Kolvaktarens visor (1915)





Är du ensam vid din mila i din koja i kväll,

håll öppen, håll öppen din dörr!

Under glittrande stjärnor över snötäckta fjäll

komma vi, komma vi som förr.





Vi ha sovit redan länge i vår kyrkogårdsvrå

och vilat våra gammalmansben –

vi ha vaknat för att skönja om himlen är blå,

för att värma oss i månens sken.





Under stjärnornas ögon må vi samlas till ting

medan nordvinden härjar hård,

må vi bänka oss ned i en domarering

på din fridlysta kolaregård.





Ty vi vandra, vi vandra och hava ej ro

i de gravar som svälten har grävt,

och fast friden var djup i vårt jordbyggda bo,

vårt hat har den aldrig kvävt.





Och vårt hat är ett vandrande dödmanshat

som skall spöka tiderna ut,

och vår sorg är en tårlös sorg, kamrat,

och vår jämmer är utan slut.





Men ve oss, för sent ha vi gått ur vår grav

för att krämares domare bli –

de män som skuro vår plågas stav

äro döda och vandra som vi.





Ola Hansson (1860–1925)


VID TORVMOSSEN


Ur Dikter på vers och prosa (1901)

Sommarnatten låg blid och tyst över slätten, vari tusende ljud smälte samman till ett obestämt, vyssjande mummel. Hundarna skällde inne i byn.

Månen gled, stor och gul, uppe på den sammetsblåa natthimmelen, över ljusa marker och skumma bydungar, skinande mot vita väggar. Nere mellan gröna backar låg en torvmosse, i vars sotblanka vatten den matt speglade sig. Brädställningar voro lagda från torvbankarna över bottnens gyttja upp till kärrbrinken3, ovan om vilken torven, skuren i fyrkanter, var uppstaplad i käglor. Några skottkärror stodo allt här och var.

Fåren, som voro tjudrade parvis på brinken, avknoppade dess saftiga gräs, en gädda slog emellanåt med stjärten eller välte tungt, grodorna hoppade ute bland tuvorna, myggen stimmade och surrade. Då och då gav hunden där uppe i gården till ett skall, men så blev det tyst igen. Månen gled, stor och gul, uppe över slätten, som sov i en tyst, blid sommarnatt.

Det prasslade plötsligt till, fåren lyfte sina huvud och stirrade upp mot backen, där en kvinna kom löpande mellan sädesfälten, med ett bylte under armen, framåthukad, skygg och brådskande. Hon snodde sig fram mellan torvkäglorna och sprang ända fram till brinken.

Hon stod där i månskenet. Det infallna ansiktet, blekt i ramen av svart hår, sken vaxgult; ögonen, som lågo djupt inom mörka ringar, glödde i feber, hon skakades av frossa, och hennes nerver darrade i hetta, brände som eld.

Då hördes inne från byltet ett sakta kvidande. Med ett blossade alla de tankar, som hon natt och dag gått och burit på, åter upp i en enda kort sekund, för att strax slockna igen, fräsande, som då man slår vatten på eld. Kvar blev endast en djurisk vildhet, en glupsk lystenhet att göra något grymt.

Hon blundade, lyfte byltet i sina darrande armar och slungade det ut över mossen, som då man dränker kattyngel. Det föll med ett plask ned i vattnet.

Det skar i hennes nerver, det krasade inne i hjärnan. Hon krökte sig och for tillbaka. Himlavalvet gungade som en ljudlös jätteflamma. Och så började hon springa in mellan torvkäglorna.

Plötsligt rörde sig den ena käglan, så den andra, en här, en där, allt flere, allt hastigare, tills de alla snurrade kring i en vild, dånande dans. Hon sprang och sprang, snavade, så att huden revs från köttet i ansiktet och på händerna, reste sig blödande, föll igen, sprang, ville komma ut, kunde icke. Ringen slöt sig allt tätare kring henne, dansade henne ned mot mossbrinken.

Med ett blev det tyst, och hon hörde blott det dova, hemska ljudet av sina egna steg. Men upp ur den ena käglan, under en torvsvart hätta, reste sig långsamt ett blåaktigt, uppsvällt ansikte.

Hennes barn!

Hon klämde fingerknotorna mot tinningarna, sträckte händerna fram, liksom till skydd, ryggade sig tillbaka. Men ansiktet kom allt närmare, blev allt större och större, tills det var som något jättestort, vått, blåaktigt något, som for in mot henne.

”Jesus!”

Hon störtade baklänges ut i mossen – –

Ett par av fåren sprungo till, ryckte sig lösa och började löpa. En hund uppe i gården gav sig till att skälla, andra följde efter, när och fjärran. Så blev det tyst igen.

Men månen gled, stor och gul, uppe över slätten, som sov i en tyst, blid sommarnatt. Dess bild nere i mossens sotblanka vatten dallrade och flöt ut under några ringlar på ytan.





Erik Axel Karlfeldt (1864–1931)


MOSSEN


Ur Vildmarks- och kärleksvisor (1895)





Nedom berget, bort mot skogens gränser,

breder mossen ut sig, flack och sank.

Mellan låga, starrbeväxta tuvor

skymtar vattenytan fet och blank.





När om våren vildandsparet kommer

och sig hitåt sänker ned ur sky,

flyr det strax ånyo, vill ej smutsa

sina vingar i den bruna dy.





Snart står berget stolt med brokig sammet,

svällande och ny, kring skrumpen barm;

videsnårens mjuka grönska lyfter

som i längtan upp mot den sin arm.





Över skogsgemakens tiljor spännas

mattor, flätade av strå och ris.

Mellan barrens mörka draperier

spejar blygt en hägg i vit chemise4.





Men med stilla svårmod fäster mossen,

lik en fattig och förgråten brud,

ljusa hardun5, bleka hjortronblommor

mellan vecken av sin blacka skrud.





Och när inne genom trädens skymning

vina tjäderflykt och morkullssträck,

surrar här blott sländan, välva grodans

simtag tunga vågor som av bläck.





Lilla torparflickan, vilken söker

en förirrad ko i sommarkväll, –

kommer hon till mossen, tystnar hastigt

hennes lockning, joddlande och gäll.





Hon har hört, att hållfast gyttja gömmer

mången hemsk och blodig hemlighet.

Stundom som ett nödskri ut till bygden

ljuder tranans skrällande trumpet.





Barn, av sina egna mödrar strypta,

när ännu de knappt sett livet gry,

rike färdmän, rånade och dräpte,

sova i den bottenlösa dy ...





Och med ögon lysande av rädsla

spanar barnet bak en kådig stam:

bleka, väsenlösa dimgestalter

sväva spöklikt över mossen fram.





Boksida med en bild av Selma Lagerlöf, skannad i mycket dålig kvalitet.





Selma Lagerlöf (1858–1940)


SPÖKHANDEN


Ur Från skilda tider I (1943); skriven 1898.

Just som klockan slog ett på natten, kom någon och ringde på doktorns klocka. Den första ringningen hade intet resultat, men då en andra och en tredje visade, att det var obönhörligt allvar, kom doktorns Karin ut genom köksdörren och tog reda på vad som stod på. Och då Karin förgäves underhandlat en stund, måste hon finna sig i att väcka doktorn. Hon kom och knackade på sängkammardörrn.

”Det är bud från doktorns fästmö. Doktorn måste dit.”

”Är hon sjuk?” hördes det där inifrån.

”De veta inte vad som fattas henne. De tro, att hon fått se något.”

”Ja, hälsa och säg, att jag kommer.”

Doktorn frågade icke mer. Tyckte inte om att höra pigskvaller om fästmön.

En besynnerlig sak med den där övertron, tänkte han, medan han klädde sig. Där ligger ju huset mitt i staden, inte det minsta romantiskt med det. Ett helt vanligt och fult gammalt hus, inrett som alla andra i det kvarteret. Men spökeriet håller sig fast där.

Hade det endast legat vid en mörk gränd eller en smula utom staden i någon förvuxen trädgård, där hemska gamla träd piskade fönsterrutorna en sådan här stormig vinternatt! Men när det nu låg som det låg vid den breda gatan, som löpte ned till hamnen och havet! Och med kyrkan och sparbanken och kasernen och sockerbruket just i närheten! Skulle man ej trott, att sockerbruket med allt det rasslandet och kokandet och med de stora, glödande ångpannorna skulle kommit spöket att vantrivas. Men nej då – allt annat.

På sitt sätt kunde spöket förtjäna beundran. Det var energi i det, otrolig energi och förmåga att hålla sig fast i folks medvetande. Man medgav väl, att det ej visat sig nu på en tjugo år, sedan fröknarna Burman flyttat in i spökrummen. Men hade någon glömt det? Det syntes ju nu: bara därför att Ellen helt plötsligen blivit sjuk, skulle det genast heta, att hon sett något.

Skrämt sig för något, ja, det var väl ej omöjligt. Hade väl blivit som predestinerad6 för spöksyner av att leva hela sitt liv med de två nervösa, gamla tanterna. Och att det fanns ett spöke i huset, hade hon väl alltid vetat och trott. Torde väl hava gått och retat upp sin inbillning med det alltifrån barndomen.

Hon hade visst inte glömt det, därför att hon blivit vuxen. Första gången han varit på sjukbesök hos tanterna, hade hon sagt till honom liksom triumferande: ”Här är spökrummet.” Just med en ton, som om hon visat en familjedyrbarhet. ”Det går aldrig an att spela kort här i rummet, ser doktorn.” – ”Å, varför inte?” – ”Jo, om någon av de spelande gör det minsta fel, det allra obetydligaste knep, kommer det en hand och lägger sig på spelbordet bredvid honom.” – ”Vad för en hand?” – ”En gammal, gul hand med tunga diamantringar på de krokiga fingrarna och med äkta spetsar om handleden.” – ”Nå, och så?” – ”Ja, man ser ingenting mer än handen.” – ”Men hur kommer det sig ifrån början?” – ”Det vet ingen, den har alltid visat sig här.”

Hon hade berättat det mycket käckt, men vem kunde veta, vem kunde veta? Hon torde nog tro på spökeriet.

”Så här kommer den, ser doktorn, kommer uppsmygande vid bordkanten tätt bredvid den, som spelar. Hu, och så pekar den på ett av korten med ett stort, krokigt finger! Den har naglar som klor, krökta och spetsiga.”

Nå, tro på det kunde hon väl ändå ej. Hon hade ju just valt spökrummet till sitt rum.

Doktorn jagade fram utmed den stora sockerbruksbyggnaden, där arbetet fortgick hela natten. En gång skulle man då bli glad åt den stora nedrökta fabriken! Det var gott att tänka, att hon ej vuxit upp på landet i någon drömfylld ensamhet, då hade kanske övertron haft verklig rot och botten i henne. Men då hon alltid levat här mitt i denna faktiska, bullrande verklighet – – –

Han vek om sockerbrukshörnet, där vinden väste emot honom, också den lika faktisk och verklig som vanligt, och kom uppför den höga stentrappan och in i huset.

Gud förbarme sig, han höll på att bli rädd, han med. I förstugan stod en lång figur, alldeles inrullad i en svart schal. Själva tant Malin hade kommit ned för att lysa honom uppför trapporna.

”Hur står det till med Ellen?” frågade doktorn.

”Så snällt av dig att komma så snart”, sade tant Malin. ”Jag vet ej vad det är med henne. Du får komma och se själv.”

Hon nästan sprang uppför trapporna, så gammal hon var. Och att tänka sig, att tant Malin ställde sig nere i kölden i förstugan för att vänta in honom. Hon hade varit i sådan oro, förstås, hade nog inbillat sig, att han skulle komma fortare, om hon gick och mötte honom. Doktorn fick nu först ett levande intryck av att det verkligen var fara på färde.

Harmligt7 om det nu skulle komma något i vägen med den där flickungen där uppe, som han valt ut till hustru åt sig. Han hade inte i hela sitt liv sett någon, som passat honom bättre. Lagom vacker och inga andra släktingar än de två gamla tanterna, och naturligtvis strängt uppfostrad, hemmavand, hushållsduglig, fridsam.

Då de kommo in i tamburen, vände sig tant Malin åter till honom. ”Vi vaknade mitt i natten av att hon skrek så förfärligt, och vi ha inte kunnat lugna henne sedan. Vi visste ingen annan råd än att sända efter dig.”

Hon öppnade dörren till Ellens rum, stack in huvudet och talade om, att han var kommen. Strax därpå blev han införd.

Där inne var så ljust, att han i första ögonblicket knappast kunde se något. De hade visst flyttat in allt, som fanns i våningen av lampor och ljus. Tog sig inte illa ut förresten, med de höga, väggfasta speglarna mellan fönstren och med de vita, gammaldags möblerna, som Ellen skaffat ihop. I den här belysningen fick man klart för sig, att detta varit själva festsalen förr, under husets glansdagar.

Det var alltså här de hade suttit vid spelborden förr i världen – stor ståt hade här varit, ty här hade bott fint folk – och just som glädjen stått som högst, då unga kurtisörer stått bakom damernas stolar och pratat tok och betjänter hade gått omkring och bjudit mandelmjölk på silverbrickor, just då hade spökhanden visat sig. Det måtte ha blivit ett spektakel och uppståndelse! Damerna måtte ha skrikit, gamla, värdiga perukstockar till herrar måtte ha rusat upp från borden och ej fått ett ord för sig. Silverbrickorna måtte ha glidit ur betjänternas händer och fallit till golvet. Skräcken för det övernaturliga hade avmålat sig på alla ansikten. De skulle ha tyckts gastlika, halvt vansinniga. Man behövde bara se på hans fästmö för att veta hur de hade sett ut.

Hon satt mitt i rummet i en stor länstol, hon höll sig alldeles upprätt, såg sig omkring med besynnerligt vandrande blickar, var blek, som hade hon fått en död människas färg, och hackade tänder och huttrade.

Länstolen var framflyttad mitt på golvet. Det var en med fria ben. Ingen möbel stod nära den, ingenting kunde ligga dolt under den och plötsligt krypa fram.

Hon lade ej mycket märke till dem, som kommo in. Hon höll nu ögonen fast, alldeles fast, på skuggan av skåpet, som sträckte sig framemot kakelugnsvrån. Hon misstänkte nog skuggan för att vilja spela henne något fult spratt. Hon drog till sig kjolarna liksom för att vara färdig att fly, då skuggan skulle förtätas och visa sig vara något, kanske en stor hand med fingrar som klor. Nå, doktorn fick i all hast en lampa flyttad, så att dess ljus föll in i vrån. Hon sjönk ned i stolen igen.

Nu kom tant Berta och avlade samma rapport som tant Malin. ”Vi vaknade vid det, att hon skrek, som om hon blivit galen, och sådan här har hon varit allt sedan. Hon bara vill ha ljus, ständigt mer ljus. Vad är det, tror du?”

”Förskrämd, ingenting annat än förskrämd”, viskade doktorn.

Så, nu voro hennes blickar i färd att arbeta sig in bakom en rullgardin.

Han gjorde ett slag kring rummet. Kunde ju vara möjligt, att han upptäckte vad som skrämt henne. På skrivbordet låg ett bläckigt brevpapper. Hon hade börjat att skriva något, men pennan hade fallit ur hennes hand och rullat över papperet. En biljett, som han skickat till henne sent på kvällen för att få veta om hon och tanterna ville göra en utflykt med honom nästa dag, låg alldeles bredvid.

Det var tydligt, att hon satt sig till skrivbordet för att skriva svar till honom. Hon hade skrivit så mycket som ”Min älsk–”. Så hade hon blivit skrämd, och pennan hade fallit ur hennes hand.

Doktorn kände hur tanternas blickar följde honom. De undrade nog, att han ej än sagt något till Ellen. Förstodo naturligtvis ej, att det viktigaste var, att han kom underfund med det, som vållat förskräckelsen. Han kunde ju ej tro på spökhanden, det var alldeles uteslutet.

Stackars tös, rädd som hon själv var, så var också hela atmosfären omkring henne full av förfäran. Ingen, som ej var hemligt övertygad, att hon sett något. Det första, som måste göras, var verkligen att få ut dem ur rummet, både tant Malin och tant Berta och jungfrun med, så att de ej skulle hålla skrämseln levande hos henne.

”Jag tror nog, att hon talar om allt för mig, om jag får tala ensam med henne”, sade han och fick snart rummet utrymt.

Han drog fram en stol och satte sig bredvid henne.

Underbart hur många ansikten en människa kan ha! Han skulle knappt ha kunnat känna igen Ellen så där. Det var lugn, fridfullt lugn, som var huvudkaraktären i hennes utseende. Han hade tjusats av att alltid finna henne lika lugn, riktigt en artist i konsten att tala tanterna till rätta. Hon såg knappast upp från broderiet, hur de än bråkade. Och så hade han en gång haft som en uppenbarelse, hade tyckt sig komma hem till sitt en kväll och så funnit en fin, böjd gestalt sitta i lampskenet vid arbetsbordet. Han hade haft en tydlig syn av den fina nacken och de små händerna. De hade klätt upp hela rummet. Efter detta hade han friat.

Och nu däremot. Bara blek förfäran och uppjagad vildhet. Just vad han ej ville. En hysterisk hustru! Å, bevare oss, bevare oss väl!

I alla fall måste han nu göra något för henne. Han fick inte bry sig om att hon nästan blivit honom motbjudande. Fick lov att tänka på henne som patient och ej som blivande hustru.

”Säg, Ellen, vad är det?”

Hon svarade ej.

”Det är till mig du skall säga det, förstår du”, sade han litet strängt.

Hon fäste ögonen på honom, det var, som om en skymt av en förhoppning tindrade upp i dem.

”Du får ro, bara du säger det.”

Det var skada på hennes vackra, ljusa ögon. De hade alltid vilat på den hon tilltalat med ett sken så stilla som solens. De voro briljantare nu kanske. Men de hade en sådan där glans, som han egentligen alls ej frågade efter.

Hon kämpade våldsamt med sig själv. Hon kunde ej hålla underkäken stilla. Hon stoppade en näsduk mellan tänderna, så att det ej skulle höras hur de hackade mot varandra.

Äntligen fick han höra henne säga ett par ord. Hon satt och slog den ena handen i den andra och tänkte högt. ”Jag måste säga honom det. Jag måste, jag måste. Den kommer igen annars. Ja, den kommer igen.”

Sedan började hon tala, och han blev underligt nedstämd vid det. Det liknade mest den stämning man får, då man går ute i en procession i frack och det kommer ett slagregn. Man känner sig mista hela sin storhet och värdighet.

Hon bekände med ens, att hon ej tyckte om honom. Hon hade gärna velat gifta sig med honom, men endast och allenast för att komma hemifrån.

Hade det ej gällt honom själv, skulle han kunnat skratta åt hur det barnet längtat efter en man. Den förste, den bäste. Hon var så besluten att komma bort. Det var för tanternas skull. De hade ju varit mycket goda mot henne, och de visste inte själva hur de pinade henne.

Hon såg på honom med förvildade ögon och liksom tiggde, att han skulle förstå, känna något för henne. Han kände ju till hurudana tanterna voro, han, som skött dem under många år. De voro så svåra, så svåra, så fulla av fixa idéer och förskräckelser. Tant Malin väntade alltid eldsvåda, tant Berta trodde alltid, att hon skulle bli överkörd på gatan. Han visste hur de voro. Och om hon, Ellen, ginge kvar hos dem, skulle hon bli lika besynnerlig. Det visste hon.

Men hon ville bli en ordentlig människa. Och hon hade bett dem att få komma bort i arbete. Det hade de naturligtvis ej velat tillåta. Då kunde han ju förstå, att det ej återstod annat för henne än att gifta sig.

Doktorn kunde ej låta bli att fråga om hon ej fruktat, att hon kunde få ett värre liv som gift med någon hon ej frågade efter än här hos tanterna.

Ånej, värre kunde det nog aldrig bli. En man var åtminstone borta ibland, han. Tanterna voro hemma hela dagen.

Nå, eftersom hon var så öppenhjärtig. – Hade det aldrig fallit henne in att tycka om honom? – Hon skakade på huvudet, det var något som låg alldeles utom det tänkbara. – Och varför? Var han för ful? – Nej, hon slog bedyrande upp ögonen. – Var han tråkig? – Hon gjorde en avvärjande rörelse med handen. – Vad var det för fel med honom då? – Han var för kall. – Jaså, han var för kall.

Doktorn gick ett slag över golvet. Det var obestridligen ruskigt, att ett sådant där barn gått och lagat ihop något sådant. Låtit honom kyssa sig, utan att ha ett spår av tycke för honom. Och hon hade inte spelat sin roll illa alls. Nog hade han varit duperad. Och att han var så obehaglig, att en ung flicka alls ej kunde tänka på att tycka om honom.

Men naturligtvis hade hon fört ett eländigt liv hos de gamla. Kunde nog förstå, att det gällt mycket för henne att bli gift. Det hade väl varit som att frälsa själva livet. Hon bekände, utan att visa något slags förbarmande. Det föll henne aldrig in, att hon sårade honom. Hon måtte visst tro, att han var pansrad, alldeles järnhård.

Hennes röst kom plötsligen upp i ett skrik. ”Du vet ju”, sade hon, ”att alla, som spela falskt i det här rummet, få se handen. Jag har sett henne. Jag satt där, där.” Och hon vände sig häftigt mot skrivbordet. ”Där såg jag henne.”

”Tror du inte, att jag såg henne?” fortfor hon och satte sina ögon i honom, som om hon ville tvinga fram sanningen.

”Låt mig höra hur det var”, sade han lugnande.

”Jo, du vet, att du skrev till mig i kväll, och jag ville skriva svar, innan jag gick och lade mig. Men då jag satte mig till skrivbordet, blev jag orolig och satt länge och tänkte, ty jag visste ej hur jag skulle skriva överskriften. Jag borde ju skriva älskade, men jag tyckte inte det var rätt. Det var första gången jag skrev till dig. Jag tyckte det var förfärligt att skriva det, som inte var riktigt sant – men till sist tyckte jag, att jag inte kunde skriva mindre.”

”Är det så stor skillnad på det man skriver och det man säger?”

”Du hade aldrig frågat om jag älskade dig, bara om jag ville bli din hustru – ”

”Ah, på det sättet!”

”Men då i samma stund, i samma stund, som jag hade börjat skriva ordet, var handen där. Den kom uppglidande över bordkanten, och jag tror jag satt och stirrade på den ett par sekunder, innan jag förstod vad det var. Jag skrek inte genast. Jag kunde liksom ej förstå, att det var något övernaturligt. Men så lade den sig över papperet och pekade med de krokiga fingrarna på det där ordet.

Jag tror den var glad, den liksom skalv av glädje. Det var, som ville den skrapa till sig bokstäverna. – Det var falskt spel, den ville vara med.

Den kom krypande på de gula fingrarna som en stor spindel. Just som hade den bråttom. Det var så längesedan den haft någon anledning att få komma fram. Nu skulle den skynda sig. Den riktigt grep efter pennan med de fuktiga, knotiga fingrarna. Det var ju falskt spel. Den ville vara med.

Jag skrek till, som om den varit en orm, och då försvann den, men jag vet inte om den inte finns kvar här. Jag tycker jag känner, att den finns här i rummet ännu. Och om den kommer igen, så dör jag. Jag höll på att dö.”

”Nej, den skall ej få komma igen”, sade han tröstande.

”Jag vet, att det är en sak jag måste göra”, sade hon. ”Jag måste göra det, för att hon inte skall komma igen. Men det är så förfärligt hårt.”

Hon tog förlovningsringen av fingret, stack sin kalla, darrande hand in i doktorns och lämnade ringen. Sedan grät hon i känslan av försakelsens bitterhet.

Doktorn sade ingenting, han satte fingerspetsarna mot varandra och lät ringen åka mellan dem.

Spökhanden var inte så svår att komma till rätta med som det andra, tyckte han. Handen hade liksom tagit hans parti, gett honom en smula hämnd. Han kände sympati för den.

Det är nog så med somliga, tänkte han, att samvetet smyger sig över dem på ett eller annat sätt, hur de än försöka att lura det. Det har sina egna tysta vägar. Där hade nu den här lilla fästmön hans planerat allting för sig för att få ett gott hem. Bara lite hyckleri behövde hon kosta på sig, och hela världens lycka var hennes. Och så går samvetet fram helt tyst och gräver sin mina djupt nere i själen och spränger till sist bort all beräkning och klokskap på ett ögonblick.

Ja då, ja då. Hon hade nog trott, att hon skulle kunna gå på med att ljuga ett helt liv. Hade väl sett hur det lyckades för andra. Men så befinnes det, att hon består av finare material än så. Något hinderligt i det där att tillhöra en förfinad ras av samvetsmänniskor. Då man minst väntar det, så har man samvetshallucinationen färdig.

Naturligtvis tar den då den form, som ligger närmast till hands. Det var ju självklart, att samvetet skulle bli till en spökhand i det här rummet.

Han satt alltjämt och vägde med ringen och lät den åka från finger till finger. Han kände något annat än harm över att han ej kunnat vinna henne. Han var nästan sorgsen. Hon började visst nu påminna sig honom, tänka, att det skett honom en oförrätt, ty hon böjde sig ned och kysste hans hand. ”Förlåt mig”, sade hon.

Det var märkligt, så mjuk hon var. Då hon fått klart för sig, att hon gjort orätt, visste hon ej vad allt hon ville göra för att försona. – Det var då verkligen ej skäl att pina henne längre. Han behövde ju bara tala ut, säga, att han inte varit mycket bättre än hon. Resonemang å ömse sidor. Den ena hade sökt ett hem, den andre en husförestånderska. Det skulle lugna henne att höra detta.

Han skulle säga henne, att det inte kunde bli någon så bitter missräkning för honom. Han hade inte varit så fasligt kär, han heller.

Ja visst, han hade ju ingen anledning att dra ut pinan längre. Det var bäst att låta det vara slut. Låta alla komma till ro och vakna i morgon som oförlovad.

Då han reste sig för att gå, kommo tårarna honom i ögonen. Det gjorde honom ändå ont att mista henne. Och det blev detta han kom att säga henne.

Han började med att säga henne osammanhängande saker, om att hon var en samvetsmänniska, att hon tillhörde den finare rasen av nervmänniskor, som just nu börjat visa sig här och där. Hon var dyrbar för honom just därför. Just för det, som hänt henne i natt, hade han svårt att försaka henne.

Hon var fri, ja naturligtvis, men om hon en gång kunde och ville – – –

Han såg förvånad på henne. Pinade icke detta henne? Nej då, nu först gick stelheten bort ur hennes drag, och ögonen blevo lugna. Hon satt med halvöppen mun och lyssnade efter mer.

Han talade om hur han velat ordna livet för dem, talade om hur han längtat efter henne. Han talade helt annorlunda om detta, än han skulle talat för en halvtimma sedan. Men han såg det också helt olika nu, då han skulle förlora henne. Han talade mycket vackrare, än han trott sig vara i stånd till. Samlivet med en mjuk och älsklig kvinnovarelse, ja just samlivet med henne, tedde sig med ens mycket ljuvt för hans inbillning, och han sade henne det.

Då han gick fram och räckte henne handen till avsked, kommo honom tårarna i ögonen än en gång. Hon var så vacker just då, färgen tändes åter på hennes kinder, hon var som en nyutslagen blomma. Hon såg lika glad ut som en, vilken kommit levande ur en dödsfara.

Doktorn stod med hennes hand i sin och drog sina konklusioner så snabbt som aldrig förr.

Hon förstod sig naturligtvis ej själv, inte det minsta. Ah då! Han drog ett djupt andetag. All nedslagenhet var borta. Det for en jublande segerkänsla genom honom. Bara med en enda ansträngning hade han talat sig till hennes kärlek. Hon hade ju bara behövt detta, att han visade, att han tyckte om henne.

Han tog förlovningsringen och satte den tryggt tillbaka på hennes ringfinger. ”Inga dumheter”, sade han, då hon ville dra undan handen.

”Men”, sade hon. ”Jag vet ej, jag törs ej – ”

”Jag törs, jag”, sade doktorn. ”Jag har aldrig varit sådan, att jag lupit bort från lyckan.”

Han gick ut i tamburen, fann reda på sin ytterrock och kom in igen för att få sin cigarr tänd.

”Stackare”, sade han, medan han drog ett par bloss. ”Är just som bunden och fjättrad att älska mig nu, skulle jag tycka. Annars kommer nog den där handen och kramar livet ur dig.”

1898.





Verner von Heidenstam (1859–1940)


KON GULLEBORG


Ur Dikter (1895)





Det är förbi med många troll.

De mäktiga, som trygga

på vintergatans brygga

med sol och stjärnor slogo boll,

och pysslingar och pyren,

som smögo kring med gram och groll

i ljungen och på myren,

de schasas bort åt alla håll.





Men när en natt i skogen

jag ser den gamla logen,

som byggd av forna jätteträd

står kvar, där torpet brunnit ned,

då rasslar det och rullar;

ty det finns troll, som aldrig dö

men gräva gångar under hö

på logar och på skullar.

De ha ej fötter till att gå.

Likt sälarna i havets blå,

fast med en kvinnas läppar

och gyllne öronkläppar,

de dyka upp bland ax och strå

och deras smycken klirra.

Som bark så röd står pannans lugg

och från var springa och var glugg

de över vägen stirra.





Med ens de stämma i ett skrik

och svaras av en skälla,

som flyr och flyr vid kärrets vik

bland träden med sin gälla

och snabba och förskrämda klang.

Det är kon Gulleborg, som sprang

till skogs på vallgångsdagen.

Men ej den dagen sken igår,

ty flickorna i hagen,

de hört från ödemarkens snår





sen fyra hundra långa år

de rostet8 brustna slagen.

Och barnen hört dem vid sin korg

i hallonrisets skräva9.

Kon Gulleborg, kon Gulleborg

hon minns ej bås och stäva.

Bland fur och gran hon flyr och flyr

och ryggens vita strimma

försvinner över öde myr

i sommarnattens dimma.

Och stjärnorna de glimma

och vallargossens väg blir lång

tills trastens första djupa sång

bebådar solens timma.





Dan Andersson (1888–1920)


LASSE UDD BERÄTTAR


Ur Det kallas vidskepelse (1916)

I kolarkojan vid Mattna sitter en gammal gubbe framför den tända brasan varje kväll, och varje kväll är Olle där, såvida han inte är på bönemöte i stugan med de skymmande asparna utanför fönstren, där vildmarksmissionären Andersson predikar bättring och dom bakom sina två flämtande, hemstöpta ljus.

Den här gubben, Lasse Udd, går aldrig på bönemöten, han är aldrig rädd för domen eller för spöken, och hans trygga, bergfasta lugn smittar även Olle, som annars bär på ett hett och rolöst hjärta. Han vill ha reda på vad Lasse tror – inte bara om spöken, utan om död och dom och helvete, och allt som Andersson predikar om, och han börjar med att fråga Lasse om han, vaken eller i dröm eller nykter eller berusad sett ett spöke.

Elden brinner, blåsten sliter i dörren, och granriset de sitta på, glänser som daggigt gräs i maj. I ett hörn nära härden ligger en klump murken lysved och glimmar.

– Ja, du gosse, jag har sett den onde bränna opp sig själv!

– Den stora hunden med eldglimtande käft, som Tor-Anders såg? Och som alla människor ha sett?

– Nej, inte den – den här var en flamma av eld, den hade skapnad som en människa och lyste grönt.

Olle såg mot hörnet, där lysveden låg. Där lyste också grönt.

– Det är längesen nu, det hör till det man inte glömmer. Vet du var människostenen på Svarta berget är, den stenen där Kumi från Vaxhälla offrade ett får för att få nya tänder, därför att en spåkäring sagt, att det var lika omöjligt för honom att lyckas här i världen som att få nya tänder vid femtio år – den stenen liknar en femfingrad hand – nu var jag trött och satte mig att vila där – det var mitt i natten och bra nog tät skymning, men bra nog framlidet på våren, så det var inte beckmörkt. Jag såg någonting, som liknade ett vitt papper mot den mörka mossan några alnar bort, och det satt jag och tittade på, för jag hade just ingenting annat att titta på, och när det gått om en stund, såg jag, hur den stora stenen vart mindre och mindre och krympte ihop, tills den liknade en liten vit hand, och handen höll en liten grön låga mot det vita, och där var bara en hand och när den vita fläcken börjat brinna, försvann handen, och nu brann allt med en smal, slickande låga och en lång, grågrön rök som ur en jätterökpipa, och det vart till ungefär en mans höjd, och sedan brann röken, slingrade och ormade och brann. Jag tänkte: det finns malm i bärget. Så var i den gröna elden en underlig, slingrande kropp, som oupphörligen steg opp ur berget och dansade och brann, och förbrändes till rök och sedan brann röken – det var ett huvud av rök och grön låga med vita, blinda ögon som urgrävt ler och med horngrönt hår. Jag minns – det var så, som jag säger – allt som var mörkt på en människa var vitt och gräsgrönt på det – och när en lång arm slingrade sej ut från kroppen, vart där en svart grop efter, en fåra med vita streck i – och allt vart mörkare och mörkare och försvann, och då gick jag nära människostenen för att se, men där fanns intet vitt papper, och när jag sparkade i mossan, hittade jag bara benen efter en duva, som höken hade hackat köttet av för länge, länge sedan.

Olle satt och såg på en gråsten ovanför kojhärden. Där kröp just nu en envingad fluga över den. Hon hade blivit väckt av värmen och illa bränd, men hon kravlade lustigt på för att komma undan livets besvärligheter.

– Det var konstigt, sade han fundersamt. Skräckvitt och spökgrönt och en död duvas bleka ben. Underliga voro i sanning tingen och tingens skuggor.

De sutto en stund och rökte i stilla frid och hörde på vinden, och när Olle såg, hur den stackars flugan föll i elden, tände han en ny pipa och berättade:

– Jag var åt Rävsjöhållet och hörde efter arbete där, du vet, den där tre mil långa, ödsliga vägen, över Stenhara och Stora och Lilla Vargberget, och Vargberget är den enda stugan på hela vägen. Jag fick inget att äta på ett par dar – hur det nu var, var nära att stupa på hemvägen. Mitt i natten kom jag till Vargberget – det var sent på sommaren och bra skumt, men genom granskogen såg jag ljus lysa ur stugfönstret och var glad att folk var oppe, jag skulle gå in och tigga en brödkant, jag skulle be dom vara hyggliga – så skulle jag göra dom en tjänst en annan gång – och så visste jag, att det var rysligt fattigt folk, så jag var säker på att få mat där, fast jag inte kände dom – och jag släpade mig fram till fönstret och hur trött jag än var, var jag tvungen att stanna och se efter, vad det var för ett hälsikes stök därinne så sent på natten, folk som skymtade förbi fönstret som hastiga skuggor, och folk som talade hårt och trätte. Jag såg in – en gammal gumma satt vid spiseln och ungfolket sysslade med bak – mitt i natten – nå – det var ju inte så underligt – jag såg, att ugnen var eldad, degtråget stod vid spiseln och småttingarna lekte på golvet – det var värre att förstå. Och jag hörde unga far säja till unga mor: ”Ska du baka vitt brö nu igen – tycker du det är kalastider nu?” Och jag såg unga mors svarta ögon, när hon vände sej om och svarade: ”Nog räcker dä i din tid – så håll mun!” För min del gav jag tusan i deras gräl – nu skulle jag få varmt bröd – och det var huvudsaken, och grubblade inte vidare utan gick in i farstun, där var ingen dörr för den utan bara ett stycke säckväv, som hängde i trasor, och jag knackade hårt på dörren och väntade på svar, men ingen svarade – jag lyssnade, men inte ett ljud. Och så steg jag in – dom blev rädda och teg, tänkte jag, kanske dom trodde det var tattare som kom – –

Jag väntade en hel ström av ljus emot mig – tänkte, att lampan slocknade av draget, och jag gick in och hälsade god afton hårt och rent genom mörkret. Men där var ingen lukt av bak, bara utdunstningar från sovande, och jag hörde en man snarka hårt borta vid västra väggen – och – jag smög mig ut helt tyst och gick min väg och kom till ett rovland, där jag stillade den värsta hungern.

Lasse såg slött in i elden. Olle talade:

– Det är inte så underligt, som man skulle kunna tro, det har nog sin riktiga förklaring, men nu för tiden törs folk inte tänka på det som dom inte kan förklara med naturläran.

– Dä kom en liten en – han var väl bara ett par fot hög, å gick över snön vid Kejso-Lasso – å jag hälsade, men han svarade inte, men när jag kom nära, sa jag: God kväll, är du ute å går så sent? men han svara ingenting, jag såg också i snön, men där blev inga spår efter han – men det här var bara en början på historien, å en vecka efter var farbror min död, å så en månad efter börja han gå å skrota hemma, å vi fick aldrig fre för’n – å jag kan inte lägga ut dä som du kan, å ingen tror det här – han sa’, att snart är det svart kväll för dej mä, å att jag snart skulle slippa ifrån det här – jag brukar aldrig ljuga annars – varför skulle jag ljuga nu? Som sagt – varenda natt, å ibland mitt på ljusa dan, var han i rummet – å han skratta å grät å var som om han levat –

– Nu för tiden tror dom inte – jo, kanske dom inte är så säkra, som det låter – men dom skäms för dä – sir du, att tro på det som inte kan vägas som sill å mätas med meterstock nu – det är som att ha skabb i skallen: dom vill inte gärna ta av mössan, för då syns skorven, å på det viset får vi allri si annat än mössan – men vi kan ge oss den på att skorven sitter där, lika förbannat!

När Lasse sagt detta kröp han i hörnet och sög sakta sin snörvlande pipa. Olle satt länge och såg, hur allt därinne blev mörkare. Men när han tog avsked, satte sig Lasse upp stödd på armbågen och sade:

– Jag bryr mej inte om sånt där. Får jag bara vara i fre’ för spöken tills jag blir ett spöke själv, så må det vara hänt. Men jag vet nog – nog har jag sitt – allti – inte lurar dom mej, inte!





Adolf Ivar Arvidsson (1791–1858)


HÄXAN


Ur Poetisk kalender 1817





Allt är i ordning!

En dunkel lampa

Flämtar på bordet

Och sprider en blånande låga.

Omkring den stå många

Människoskallar,

Som ur djupa,

Ihåliga, tomma ögon

Se mig an med kärliga blickar.

Och människotänder

Kring golvet jag strödde;

Och färska droppar

Av kvedebarnets10 blod,

Jag, andare manande,

På behöriga ställen

Utspillt med omsorg.

Tre dofta vid porten,

Att andarne kalla,

Och mänskorna bjuda

Hädan att vika.

Tre föllo på trappan,

Tre vid tröskeln

De nio äro.

Och nio, i konstig trollring,

Kring huvudskallarna

På bordet jag fästat.

Så är då allt redo! –

Min röda tröja

Med ormskinnsbräm,

Och drakatänder

Till knappar vita!

Min svarta mössa

Med björnklor

Och multnade människoben! –

Hu!

Nu tolvslaget dånar i tornet!

Och vindarna gnissla

I de öppna sprickor

Av min gamla hydda.

Och ugglor och uvar

De tjuta, och klappa med vingarna

Mina gamla, skramlande fönster;

Liksom visste de

Av andars resor,

Och deras samkväm

Hos mig i natt.





Det sjuder i ugnen

Av malört och ormfett

Med björnmärg,

Och nässlor och stinkande bolmört

Med spindlar och grodor

Och annat gott,

Jag kokar en soppa

Till gästernas plägning.

Blott kryddor där fattas och saltet.

Sju droppar blod

Av en mannamördare,

Tre klyfter vitlök,

Och nio bitar

Blånande alun. –

Nu fram med min trollstav!





”Astaroth, Mangoth,

Er Överstar båda

Och edra tjänare,

Jag alla befaller!

Upp! – utur hålan

I jordens hjärta,

Där I nu bon!

Till mig, till mig!

Jag eder befaller

Med trollsoppans kraft

Och stavens treuddiga tecken!” –





Mitt huvud svindlar:

Vad ser jag där borta?

Allt vimlar i yrhet och sus!

Mitt huvud faller

Ner mot min axel.

Stimma i hjärnan blott

Andar och spöken,

Stora och resliga,

Små och behändiga? –

De dansa, och hoppa,

Och svänga i ringar –

Se dem, se dem! –





Nej! I jorden, i jorden,

I dess hjärta dem alla jag skådar?

Hon öppnar sig ... Se!

Hon klyves lik krossade ägget,

Och svart är dess inre

Som sotiga ugnen.

Ha! eldar där brinna,

I flammor blåa och gula:

Där brinner svavel

Där dryper tjära,

Där sprakar och fräser, som krut!

Se! – De många, de många

Svarta andar,

Och Astaroth,

I spetsen för alla!

Vart fika de alla så skyndsamt?





Hu!

Jorden skälver och välver,

Det gnistrar, det blixtrar!

Brinn jord, brinn jord!

Timmermansveden räcker till.

Vem kommer? vem kommer? –

Vad de ila!

Vad de smila!

Varthän? Varthän? –





”Vi komma, vi komma,

Vålnader, gastar,

Andarnes släkten,

Nattens mäktiga barn,

Till Dig, till Dig!

Du väckt oss ur slumren,

Ur midnattsdvalan,

Och kallat med dövande balsam,

Och trollspråk och ringar,

Och döder mans blod,

Och människoben!

Vi11 besvär du? –

Vad begär du?

Tala dristigt!

Svara säkert!”–





Ve! ve!

Vilken uppsyn! vilka ögon

Vilken skadefröjd i försåtliga löjet!

Vad har jag gjort?

Från vem begärde jag bistånd? –

Är det ej Djävulens anhang? –

Helige Gud! mildaste Christ!

Fräls mig från Satans snaror och list!





Med korset jag manar

Er andar alla,

Flyn hän, flyn hän!





Den döpter är

Med helgat vatten,

Och vigd med heliga

Korsets tecken;

Ej hörer till djävulens

Makt och rike!

Bort, bort, I onde

Andar och spöken! –





De äro hän, de vilda andar alla!

Ej nånsin med en konst, den Gud förbjudit,

Jag vill dem mer hit opp till ljuset kalla.

Mig, Herre, styrk i kristlig, ödmjuk trohet,

Att dessa fiender ej mer mig locka!

Lömsk är den makt, som vill, med mörkrets funder12,

Till trots för Herran spana ut hans under.





Alfhild Agrell (1849–1923)


”PUKEN”


Efter en jämtländsk sägen.

Ur På landsbygden (1887)

Det var en kall och kulen höstafton, när Fiskar-Lisa stod på bron till sin stuga och spejade ut i mörkret, som om hon väntat någon. Stugan var så bristfällig, att ingen förstod, hur den kunde hålla i hop, och det hade ingen förstått under de sista tjugo åren. Möjligtvis hade den kunnat hjälpas upp ännu för några år sedan, – men Lisas man, fiskar-Jan, som älskade vilan framför allt, hade nöjt sig med att sätta en stötta under den väggen, som lutade mest – och slå några ruttna brädstumpar för det ena fönstret, vars en gång sönderslagna ruta ingen orkat att ersätta med en ny. Det var just olyckan att ingen av dem ”orkade något”, fast båda voro friska. Lisa ”fick som en bulle under bröstet”, när hon arbetade; mannen förklarade rent ut, att han rakt inte tänkte släpa livet ur sig. Jorden, som följde med stugan, låg obrukad och värdelös. – Så länge den förmådde, gav den foder åt kon, ett ruggigt, eländigt djur, som de svultit fram sedan hon var kalv. – Men numera, efter som allting skulle ”oturas”, så hade de så knappt med foder, att de alltid måste köpa frampå våren. Två barn hade de, två gossar, som utsvultna och förvildade lupo i bärgen, stulo rovor, vittjade andras revar och voro byns plågoris för resten. Så dog mannen helt plötsligt. Att det läckte in genom torvtaket, när det regnade, var nu så gammalt och vant, att det fäste de sig inte vid.

Men en dag kände mannen sig så genomuttröttad av att ha varit på fäbovandring med en av grannarna, att han inte orkade rulla sig under sängen – hans vanliga tilllflyktsort, när det regnade för stritt, utan låg stilla i bädden och blev genomvåt, så varm och svettig som han var. Så började han att hosta, och en vecka senare var han död. Fattigvården hjälpte Lisa att få honom i jorden – det var nu ett år sedan, och som litet var tyckte det var synd om henne, fick hon löfte om arbete både här och där – men hon ”orkade” ingenting. Mannens lättja hade smittat henne intill benen. – Det enda hon ”orkade” var att dricka kaffe. Det gjorde hon också från morgon till kväll, och det hände allt, att grannhustrurna höllo till godo med en tår, de med, fast de sins emellan kommo överens om, ”att det var ett elände med Lisa Lena, som inte kunde hållas från kaffedricka’t!”

Sista året hade det börjat gå bakut allt mer. Kon gjorde uppror och dog – bara för att det skulle oturas, som det då alltjämt gjorde för henne, sa Lisa. Köttet, var enda bit, ja, till och med huden, måste hon sälja, för att betala av i boden, där de nekade att längre ge henne kredit. Vid samma tid höll en av gossarna på att bli fast för tjuv-fiske, och hon visste inte mer än den dag hon skulle dö, varifrån hon skulle få ett mjöldoft13 till vintern. En dag, när hon hölls i skogen, för att samla lite mo-ris till viskor14, som en grannkvinna tingat mot ett ärtkok, fick hon se en lång, smal, avbruten rad av ett slags mycket små, eldröda svampar, som jämtarna kalla för Puketräck. Lisa blev nästan lika blodröd som svamparna och satte sig ned på en sten och funderade. Till sist beslöt hon sig för att följa raden. Den gick rakt in i skogen, över bergen – gömde sig i mossar – doldes av barr, men hur det var lyckades hon ändå spåra ut, att den slingrade sig fram till Anna Stinas stuga. Det var också en upptäckt! Anna Stina var en annan enka, som jämt framhölls som ett exempel för Lisa. Utfattig och med fyra barn, när mannen dog, knogade hon sig likväl fram genom flit och ihärdighet. Hon arbetade i jorden, spann, vävde, plockade bär och släpade hem ved ur skogen. – Ja, Lisa kunde väl tro, hon, att det inte stod rätt till med Anna Stinas duglighet. Hon kunde också bli duktig, på sådana villkor, om hon bara ville. Om hon skulle försöka ... Skogs-Magda var nog den som ... Från den stunden var Lisa som bortbytt. Hon bara spekulerade och funderade; talade hemlighetsfulla ord om, att de snart skulle få se. Till sist började man tro att hon fått spaning på arv och började behandla henne med litet större aktning. Det besynnerligaste av allt var likväl, att Lisa ”gick i hjälp”, utan att köpa upp slanten hon fick, fast det fattades både mat och kläder i huset. Ett par gånger trodde man sig se henne smyga ut om kvällarna alldeles ensam. Kyrkvärdens hustru bjöd henne på kaffekalas, för att pumpa henne, men Lisa bara nickade och såg hemlighetsfull ut. Vad allt detta betydde visste ingen. Nu stod hon emellertid på bron och spejade medan stockelden från den halvt nedramlade spisen kastade en bred, lång ljus-reflex ut i mörkret. I stugan voro vissa förberedelser gjorda. Pojkarna hade blivit bortskickade ”ett ärende” två byar bort, en smutsig säck dolde det fönster som hade glas; på kaffepannan var lagt riktigt kaffe, och på bordet stodo två par trasiga kaffekoppar på omaka fat. Ett talgljus i en butelj och två hela skillingsbullar utvisade dessutom en alldeles ovanlig lyx. Det var tydligt, att här försiggick eller skulle åtminstone komma att försiggå besynnerliga ting.

”Jesses, om bara Magda ville komma!” Lisa kände sig så svag och skaken, att benen darrade. ”Hu, gled det inte en skugga rakt fram ur berget? Herre je, det var ju Magda – fast hon svept en säck kring huvu’t för blåstens skull.”

Magda, byns kloka gumma, var liten, hopkrymt och gammal, med gula, rinnande ögon och grått krusigt hår, rikt och tjockt som på en ungdom. Dräkten var enkel och mörk, men kring halsen bar hon ett halsband av bärnsten och brokiga, utländska stenar. – De tandlösa gommarna rörde sig oupphörligt, som om hon ständigt försökt att svälja något. Den vanan hade hon haft ända sedan hon blev ”tvungen till giftermål” – så sades det åtminstone. Magda hade zigenarblod i ådrorna. Hon hade kommit med en ”rackarkärra” till byn. En ung hemmansson blev så galen i henne, att han övervann henne med våld, när inte goda ord hjälpte. Sedan försonade han visst sitt fel genom att göra henne till sin äkta hustru, men straff och dom läto inte länge vänta på sig för en så okristlig förening. Mannen och hela hans hus blev ”förgjort”. Kreaturen dogo, hästarna störtade, eld och brand gick över hus och hem. Mannen blev brandgul och avmagrad. Slutligen dog han utfattig och utpinad, ingen visste just av vad. På begravningsdagen skrattade hustrun och knöt handen efter kistan – det kunde många vittna. Då förstod man, att det varit ”rackarkonster” alltsammans, och se’n dess var hon skydd i byn. Hon tog det emellertid mycket lugnt; flyttade in i en liten stuga långt in i skogen och levde sedan, trots agget, mycket gott genom sin egen klokhet och de andres vidskepelse. Ett år efter mannens död kom det åter ”rackare” till byn. Folk, som gick i skogen den dagen, hade hört ett häftigt gräl i ”Skogs-Magda’s” stuga. ”Kungen” för byket15 kom strax därpå ut därifrån, mycket röd i ansiktet – åtföljd av en ung, mörk karl, som litet var visste ha varit Magdas fästman innan ... Ja, det var egentligen allt man visste om Magda, fast de mest äventyrliga historier voro, eller rättare hade varit, i omlopp. Nu var ju Magda ”innevan” och dessutom urgammal, fast nog både såg och kunde hon mer än de flesta – om hon bara var i taget – något, som Lisa av hjärtat hoppades måtte vara händelsen i dag.

”Så länge I har dröjt, Magda”, sade Lisa och slog med bävande hand upp kaffe åt sin fruktade gäst. ”Jag började just tro, att ni blivit ånger.”

Magda grinade vänskapligt till, gjorde ett kabbalistiskt16 tecken över kaffekoppen, vilket kom Lisa att flytta sig flera alnar bort, och slukade drycken så ”eldhet” den var.

”Har ni pengar?” frågade hon sedan.

Med uppspärrade ögon gick Lisa baklänges till kistan och tog fram sin ”svettslant” – en hel krona – och lämnade den med en djup suck ifrån sig. Magda lät myntet klinga mot bordet och stoppade det sedan belåtet i en liten påse av hundskinn, som hon bar vid sidan.

”Är barnen borta?” frågade hon därpå.

”Jaa.”

”Är kläderna klara?”

”Jaaaa.” – Lisas röst kan närmast liknas med ett nyfött lamms bräkande. Men så var hon också så rädd, att hon knappt kunde stå. Det var någonting blaskigt och blött i Lisas hela utseende, som påminde om en illa urvriden trasa, eljes såg hon ”fridsam” ut, och fridsam var hon, om hon bara fick vara i fred.

”Rocken har varit värst att få ihop”, sade hon som ursäktande och knöt med darrande fingrar upp en trasig näsduk, ur vilken hon tog fram en ungefär två tum17 lång rock, förfärdigad av det tunnaste slitna linne, och så ett par byxor i proportion därefter. ”Jag har måst skrädda om den flera gånger.”

”Har ni sytt vart enda styng med ert eget huvudhår?” fortsatte Magda i samma högtidliga ton.

”Jaa, vart eviga ett.” Lisas tänder tycktes få ett oemotståndigt behof att mötas.

”Och intet människoöga har fallit på dem mer än ert?”

”Nej. Herre Jesses, Magda, så det kryper i bröstet på mej!”

”Har ni den sista bloddroppen, som har liv i en människokropp?”

Lisas tänder började skallra än värre.

”Jaa”, sade hon slutligen, ”när jag vakade dödsvakan hos Eriksons i Kulla, passade jag på och stack’n i fingret, just som dödspusten gick. Må herran förlåta mig min synd. – Det kom en droppe – här ä’ han – i hörnet – ni kan se – en svart fläck – – rund – Oj, oj, oj, så ända rädd jag är, Magda!”

Ett nästan omärkligt leende gled över Magdas insjunkna mun. Hon kunde sin konst i botten.

”Gott”, sade hon. ”Det var väl att ni har blodet, eljest så ... Helst hade det behövt vara rinnande, men det hjälper sig nog ändå. Har ni första fjunet av en kyckling? Och ögat av en levande sparv?”

”Ja ... Jesses – Kalle va’ inte sen att.. Men slutar ni inte snart, Magda, så blir jag rakt från vettet?”

Magda reste sig upp, och sedan hon slukat ännu tre koppar ”eldhett” kaffe på samma ”misstänkta” vis, tog hon fram ur hundskinnsväskan en liten pung, och i den lade hon alla de ingredienser hon nyss efterfrågat, kläderna däremot i en liten ask av ”silver” (eller bleck18!). I pannan lade hon dessutom ”lika många kryddor, som det finns delar i människokroppen”. För varje krydda mumlade hon: ”Ett ben, en fot, en hand så god” o. s. v. Sedan droppade hon i femtio droppar, ”som skeno som guld”, ur en liten blå flaska, som hon hade i lommen19. ”Vänd er om”, sade hon sedan barskt till Lisa, som åskådat alla dessa hemlighetsfulla förberedelser med halvöppen, förstelnad mun, som om hon träffats av slag. Lisa lydde, fast motvilligt. Bakom sig hörde hon den entoniga, lallande rösten, som upprepade: ”en arm, en hand”, och däremellan: ”giv kraft, giv blod”. – Så hörde hon henne ”riktigt tydligt” säga ”abrakadabra” både fram och baklänges och så slutade hon med: ”tjo, tjo, tjo!”

Ångestsvetten steg Lisa i pannan, benen veko sig, och de vattniga blå ögonen blevo nästan svarta av fasa. ”Håll i er”, mumlade Magda, ”nu kommer det värsta.”

Lisa grep kring spis-stången, som om det gällt att rädda livet, och så rabblade hon ”av glömska” upp syndabekännelsen, så fort hon någonsin hann.

I detsamma hördes ett fräsande, sprakande ljud från elden; två skott dånade (det var egentligen Magdas händer, som agerade gevär, men för Lisas överspända nerver lät det som kanonskott) – rummet lystes upp av ett gnistrande, flammande, eldrött sken – och så föll allt åter tillbaka i det gamla ... När Lisa något så när återfick besinningen, såg hon, att Magda var sysselsatt med att sätta huvudklädet på sig.

”Jag tror nog, det kommer att lyckas”, sade hon, ”om I bara gör erat till. Asken står i asksmörjan och måste hållas ljum både nätter och dagar. Ni får inte elda mer än vad som är högst nödvändigt. Var kväll, när ni lägger er, ska’ ni gå baklänges i säng och säga: ljus ut, ljus ut, vak upp, vak upp! Glömmer ni det, så är alltsammans skämt. Resten vet ni. Tag av locket om åtta dagar. Har han gått till, är asken tom, har han inte, så är allt som nu.”

Hon gled ut ur rummet ”alldeles som en rök”, tyckte Lisa, som ännu stod orörlig, halvdöd av skräck.

I åtta dagar satt Lisa vid spiseln och vaktade.

Hon skyllde på, att hon ”råkat för” och att det högg så svårt i bröstet, att hon måste hållas vid värmen alltjämt. Och nog högg det. Men det var samvetskvalen, som höggo. Visst var det en okristlig handling, som hon begått. Ibland kom ångern över henne så stark, att hon tänkte ”brasa på” och bränna opp eländet, men hur det var, så blev frestelsen att få en sådan hjälp i stugan övermäktig. Ja, gick bara ”Puken” till, så skulle dom allt få se, att hon dög till lika mycket som Anna Stina, och det väl. Då skulle hon aldrig sakna bröd eller mjölk, aldrig kaffe eller smör. Fisken skulle komma ”obesvärandes” i näten; jorden skulle bära och veden komma hem på backen, utan att hon visste hur. ”Puken” var med ett ord en två tums hög tjenare, ”som drog till huset” och vilken man fick låna – ingen tordes säga av vem. Så liten han var, orkade han allt, kunde allt, var tjänstvillig och lätt född – han behövde bara en skål mjölk på julafton och på midsommarnatten. Men sedan? Ja, då påstods det, att av tjänaren blev herre, och det en mycket sträng herre till, men vem vågade tänka på sådant, när man var i nöd ... Endast ett fåtal människor kunna skapa ”Puken”, och han lyckas aldrig, om inte den, som vill ha honom i huset, håller sina tankar från ”olovanes ting”, låter bli att gå i kyrkan och gräver ner psalmboken under en sten, så länge hjälparen ”ligger på tillväxt”. Inte får man titta heller i asken, där han ligger. En den minsta lilla titt – och allt är förbi. Lisa uppfyllde noggrant alla villkor. Ja, så noggrant, att både hon och pojkarna höllo på att svälta ihjäl. Inte vågade hon göra opp en ordentlig eld av fruktan att ”han” skulle få brådvärme, och inte tordes hon gå ifrån och skaffa sig en bit, av fruktan att något tokigt skulle ske. Pojkarna snattade allt de kommo över, och grannarna, som sågo, att själva kaffepannan stod svart och kall längst bort på hällen, trodde allmänt, att det var med döden hon drogs. En dag kom till och med snickaren på besök, för att fråga, om hon trodde, att det skulle dröja länge. Eljest hade han just några ”vrak-bräder”, som kunde passa bra till kista. Äntligen voro de åtta dagarna förflutna. När pojkarna, som de sista dagarna av barmhärtighet fått äta kvällsgröten hos klockarens, sovo tungt i sina halmbäddar, krafsade Lisa med darrande händer fram asken, för att öppna den, om hon bara vågade. Lagom varm var den då, som väl var! Nej, hon vågade inte – aldrig på tiden! – Det blev alldeles svart för ögonen ... Om bara Magda varit med ... Slutligen tog hon likväl mod till sig. – En häftig vridning – och så brast hon ut i spasmodig gråt.

Där låg ju ”otäck-tyget” alldeles som Magda lagt ner det, med kläderna uppstoppade av kryddor, sparvögat mitt i pannan och hönsfjädern fastsatt på huvudet. Han hade inte gått till! Det var nog syndabekännelsen, som hon skulle ’sta och rabbla upp – eller också hade Magda glömt av konsten. Lisas sorg låter inte beskriva sig. Hon kände sig fullkomligt bestulen. Att hon någonsin ångrat sitt tilltag, hade hon för längesedan glömt. Men det var så, att för henne skulle nu en gång allting oturas.

Slutligen kunde hon inte behålla sin sorg och sin missräkning för sig själv längre, utan sökte upp Magda, för att få hjälp och råd. Hon var närmast att ge både det ena och det andra.

Det var en vacker höstmorgon som Lisa, förebärande att hon skulle gå i lingonskog, gav sig i väg. Magda satt utanför stugan och rökte. Själva stugan erbjöd ingenting märkvärdigt varken utvändigt eller invändigt, men hade någon brytt sig om att undersöka skogen, som låg bakom, skulle man ha funnit den genomkorsad av gångstigar, trampade som av vilda djur. Det var Magdas ”livsgärning”. När hon var ung och blodet sjöd hett, brukade hon vandra här i timmar, till dess hon trampat ned sig själv och sin längtan efter frihet och efter sitt folk. En känsla, som hon inte förstod, hade bundit henne vid mannens torva. Det var inte samvetskval, ty sådana kände hon inte, – hon hade tagit hämnd, och det var hennes rätt – snarare då ett slags hederskänsla, som förbjöd henne att göra gemensam gärning med dem, som fördärvat honom – om det också skett på hennes befallning ... Det bar emot ... Men allt det där var nu utkämpat för längesedan. Numera var tobak, kaffe och lugn allt hon fordrade av livet och därnäst att få vara i fred för ”onödigt snack”. Hon tog också emot Lisa mycket onådigt, snäste av hennes klagovisor och bad henne ryka och dra så långt vägen räckte. Hon hade gjort sitt, och därmed väl. Men just som Lisa snyftande och förkrossad skulle gå, gav hon henne likväl ett råd ”inpå”. ”Gräf ner asken under en golftilja och skura en gång i veckan, för skurlukt tycker han om. Stig upp klockan fem, arbeta i jorden och tag pojkarna till hjälp. Håll er hel och ren och gå i dagsverke, så ofta ni inte har för brått hemma. Håll i med det där ett år och jag svär på, att han har gått till. Det är den ”Puken”, som Anna Stina har i huset. Det är en långsammare sort, men den är säker. Gräv så upp asken efter den tid jag sagt. Har ni det då inte bra, så ska’ ni få er silverslant tillbaka, det lovar jag, och nu marsch!”

Nog tyckte Lisa, att det var hårda villkor, men ett år skulle väl gå. Hon gjorde som Magda rått henne med asken och dagen därpå började hon ”knoget”. En hel månad höll hon ut. Dagsverken fick hon fler än hon hann med. Pojkarna började att som hålla sig hemma, ”när mor inte var i ränn” och det fanns potatis i grytan. Av kyrkvärdsmor fick hon ett par nya kängor i uppmuntran. Men hur det var, så stod hon inte ut. ”Bullen’ började att stiga upp under bröstet igen. Så måste hon vila en dag, så ännu en. Kaffedrickandet kom åter i fart, och vad det led, sackade hon sakta men säkert tillbaka till det gamla. Blötan hade gått till roten, hon dög ingenting till. Skurningen höll hon trognast i med, men så småningom nöjde hon sig med att allt emellanåt slå en balja vatten över plankan där ”han” låg, om inte regnet besparade henne även det besväret. Besynnerligt nog, trodde hon fortfarande fullt och fast på ”Puken”. Bara hon höll det bra vått åt honom – så ... Gossarna lovade hon nya kläder, och i handelsbon talade hon ur stor ton. Äntligen var det långa året genomsläpat. Missräkningen var förfärlig. Där låg eländet likadant, fast grönt och mögligt av fukten ...

Ett år senare var det alldeles ute för Lisa.

Hon hade måst sälja jorden för en spottstyver, och en vacker dag ramlade halva stugan omkull Nu måste socken ta hand både om henne och gossarna. Lisa tog det undergivet. Hon var nu van, att ”allt skulle oturas för henne”. Men mången gång, när hon satt i ensamheten, slog hon förklädet över huvudet och grät bittert, vid tanken på hur rart hon hade kunnat haft det, om bara ”Puken” gått till!





Anonym


OM TJUVNAD


Ur Svartkonstboken (1877)

Om någon rövar något från dig så tag en spån av rummet där det låg och skriv dessa bokstäver med ormablod:

Gack20 sedan åt skogen och lägg spånen under en granrot, så får tjuven ingen ro natt eller dag – gångande eller ståndande – förr än han hemburit det han stulit haver.





Anonym


CARL PERSSONS TANKAR


före och efter avrättningen


Skillingtryck publicerat 1836





Före Avrättningen





På bålet jag nu står och skådar sista gången

Den stora Allmänhet, som därför är utgången;

För bödelns bila snart mitt huvud falla skall;

På jorden jag ock har fullgjort mitt svåra kall.





Gud vare tack och lov! jag snart till höjden svingar,

Mitt hjärta lyfter sig så ljuvt på tankens vingar

Upp till Försonaren – Förlåtelse jag får

Och med en lugnad själ nu nöjd till döden går.





Efter Avrättningen





Jag talar icke här: mitt huvud ligger blodigt,

Min själ är flyttad bort, där talet är frimodigt;

Men ropar ur min grav: ”Herr W*21 just han det var,

Som gjorde att min väg till själva galgen bar.”





Henning Berger (1872–1924)


DUBBELGÅNGAREN


Ur Spöksekretären och andra noveller (1919)

En gång i mitt liv har jag träffat, sett, trott mig se – eller hur det bör uttryckas – en dubbelgångare. Jag kom att tänka på det i natt, då jag kom in i sängkammaren för att hämta Keatingspastillerna, vilka lågo i sin dosa på spegelbordet. Dörren från ”biblioteket” stod öppen och i dess takkroneljus såg jag min bild i spegeln. Jag stod i dörröppningen och den gav ram åt porträttet – ett levande porträtt. Men i första sekunden blev jag en smula häpen – det var som hade jag sett en främling, vilken liknade mig. Jag hade glömt spegeln. Och då såg jag hur förändrad jag blivit. Jag har blivit mycket gammal på ett enda år.

Men det var dubbelgångaren. Ja, den historien får jag aldrig en förklaring på. Jag kan endast relatera fakta. (När jag en gång berättade rabbinen, professor K., denna händelse, sade han endast: ”Kära konsuln, man kan se fel och man kan se rätt. Frågan är alltid: När se vi fel och när se vi rätt? Vi veta så litet!”)

‡

En sommar gav mig doktor L. det bestämda rådet att fara till västkusten, ”men utan avvikningar, utan modernt sällskap, och utan annat sällskap, över huvudet taget, än saltvatten och stark luft.” Det var en lätt genomskådad instruktion, och jag visste ej annat val än Danmark eller Nordtyskland. Någon liten strandkrok, där vit flanell och lacksko icke lönade sig promeneras. Där panaman22 och sista halsduksmönstret voro obeaktade.

Genom mina Köpenhamnsförbindelser blev jag anvisad en riktig världsförgäten23 (av ”tout le monde”)24 kartprick, som just därför skulle vara ”le Paradis”. Badortens namn var Søndervig.

Efter en lång och tröttande resa på tjugufyra timmar, under vilka jag använt i ständig omväxling alla slags transportmedel från järnvägståg, omnibus, auto, båt och färjor till vanlig bondgigg – så att jag till sist hade intrycket att ha rest till världens ända, befann jag mig sent en afton, eller rättare natt, vid det lilla västkustbadet. Havet såg jag ej, men jag hörde Nordsjön brusa och kände de starka fläktarna över klitternas25 vågkulliga formationer. Det visslade i strandhaven och flygsanden yrde. En blek måne lade matta silverfläckar över Jyllands vida jordåkrar och ändlösa ljunghedar.

Vid en lång och tom brädveranda, som liknade en tågperrong, brann i dunklet en ensam lykta. Längor av hus skymtade. En stor hund svansviftade, hoppade och skällde. Västerhavet dånade tydligare bakom klitternas fond, det var som kunde man vänta strandsvallet plötsligt bryta över takåsarna. Och vinden ven i flöjlar och luckor. – Men icke en människa syntes.

Sista milstolparnas väg hade jag tillryggalagt i gästgivarskjuts från den lilla staden Ringkjøbing. Kusken smällde några klatschar med piskan, sen vi svängt upp i gnisslande sand på den stora gårdsplanen, i vars mitt en gräsplätt, tom och rund som en cirkusarena, bildade en mörk cirkel. Långt bort öppnades en dörr, och en piga med lanterna i handen tog emot. – Jo, rummet var färdigt, n:r 12. – Nej, inga gäster ännu utom en tysk herre, som var marinmålare. Han bodde i n:r 10 – korridordörren mitt emot min. – Ja, mat och dryck fanns – var så god, där är schweizeriet inom glasverandan!

Tio minuter senare satt jag i en för resten bekväm soffa och vid ett verkligen rikt och gott dukat bord, men i en högst spökaktig belysning av hälften månsken och hälften skeppslampa. Det blåste, fladdrade och drog. Det smällde och pep. Jag tog en stor akvavit, för ovanlighetens skull och för att muntra upp mig. – Jag var rädd bli melankolisk.

‡

Då öppnades glasdörren längst ned, och i den fantastiska skymningen såg jag en lång och mager man i engelsk sportdräkt inträda. Han såg ut som en fotbollspelare men bar ett målarskrin. Han satte sig vid bordet närmast mitt, fick en hänglampa tänd och en stor viskygrogg serverad. Automatiskt stoppade han en liten pipa och började betänksamt röka. Avståndet mellan oss var tämligen långt – en cirka tio ”bord” på kaféspråk. Den underliga belysningen lämnade djupa skuggor, vilka tycktes röra sig, emellan oss. Lampornas glober speglades i verandans glasväggar och utanför låg heden, i svag måndimma och med osynlig horisontgräns. Havets rullande gav illusionen ökad fart – jag kunde tro mig vara ombord på ett jättestort fartyg.

Min sista varmrätt var inburen. Jungfrun, en stor och stark bondtös, sade god natt och försvann. Jag var ensam med den enda gästen, den i tystnad piprökande tyska målaren.

Han satt som en träskulptur i sitt hörn och bolmade. Ett ögonblick tänkte jag gå över och inleda ett samtal, bedja få låna eld, hälsa, säga något, fråga en fråga. Men han såg så otillgänglig och apatisk ut att jag strax miste lusten. Jag hade ju kommit för att vara ensam och om en utlänning bodde mitt emot mig några veckor utan närmare bekantskap – så vad mer? Jag gäspade, reste mig och ”betraktade vädret”. – Så gick jag in till mig, dörren längst bort i den låga, långa hotelllängan. Tysken såg ut att sova och hans pipa hade slocknat.

Jag har glömt säga att jag redan en gång varit inne i mitt rum. Det var helt naturligt genast vid ankomsten. Jag hade ”besett” den enkla, men rymliga kammaren, ställt in gepäcket26 och tvättat av resdammet. Någon vidare överblick fick jag ej tid till, hade endast med sorg konstaterat att fotogen och stearin var belysningen samt att mitt rum, n:o 12, låg till vänster, när jag kom in i gången, och att n:o 10 mitt emot mig följaktligen var på höger sida. Så hade jag gått in i kaféet.

Nu stretade jag mot nattvinden, som blivit en frisk blåst från nordväst. Jag gick ned den knarrande broläggningen, med ena handen fasthållande kring magen min flaxande bonjour, med den andra tryckande ned min på ballongmaner27 lyftade hatt. Fina sandkorn piskade mig i ansiktet likt nålsting, och jag knep ihop ögonen och struttade kutande på.

Vid längans sista dörr stannade jag. Här var min korridor och jag vek in, belåten att hastigt vara i lä.

Den lilla hallampan hade slocknat, men månen sken in genom takfönstret. Här var lätt att hitta: endast fyra dörrar, två på var sida, och min dörr var längst upp i vänstra hörnet Alltså –

Alltså öppnade jag raskt och steg in. Så blev jag stående. Ty på min säng låg, utsträckt på rygg och blek som ett lik, tysken.

Det var icke det att han var i vad jag trodde mitt rum, som kom mig att rycka till och bli lamslagen. Utan det att han låg där – låg där nu i samma sekund, så gott som, jag lämnat honom i kaféet.

Och det var samma man, lång, mager, i engelsk sportkostym. Och mitt på golvet, i en glänsande månskensruta, stod hans målarskrin.

Så såg jag, att det icke var mitt rum. Och då jag tyst dragit mig baklänges ut i gången och sakta stängt dörren, sökte min förvirrade blick nummerplåten, som lyste i silverfloden. Där stod helt tydligt siffran 10.

Ännu mer sinnesomtöcknad såg jag mig omkring. Vänster – höger, jo, detta var ju vänster! Och så fick jag på en gång situationen klar: den korta korridoren hade var sin änddörr. Första gången hade jag blivit ledd in genom kontoret och kommit från motsatt sida. Nu sedan jag ätit, hade jag i tankarna gått genaste väg från schweizeriet och kommit in från perrongen. Och då skulle min dörr, n:o 12, vara till höger, naturligtvis. – Jag gick in i mitt rum.

Också där sken månen över min bäddade säng, på min pläd och mina kappsäckar. Allt var rent och vitt, enkelt och rätlinigt som i en cell. Jag hörde havets dånande gång och vindens pust, luften var så stark att jag tydligt kände ögonlocken längtande dragas samman. Men trots det – sedan jag tänt lampan och rullat ned gardinen, smög jag mig ut på tå. Jag listade28 fram till glasväggen och såg in.

Soffan var tom. Groggservisen stod där, men ingen gäst. Lampan i taket flämtade slocknande och sotrykande inom sin kupa. Den tyska målaren hade gått.

Jag log åt mig själv. Naturligtvis hade han hunnit före mig – eller också var det en extraordinär likhet mellan två personer. Jag kände ju ej stället och här kunde ju finnas flera personer, även om de icke voro resande. – Nu gällde det att sova.

Och med en liten artig ed över min egen dumhet skyndade jag tillbaka.

Då kom farande emot mig ett stort lurvigt djur. Det var hunden som hälsat mig välkommen, gårdens nattväktare. Det var en präktig newfoundländare, och det vackra huvudet med de kloka ögonen ströks tätt intill min arm. Den spärrade vägen för mig och ville ej låta mig gå. Jag smekte och klappade den gul-brun-vita, fläckiga pälsen. Den viftade tack, men huvudet var vänt mot hushörnet, där bron slutade. Jag försökte gå, men den morrade. Jag gick, den snappade efter rockskörten.

Jag hade hunnit tre, fyra steg, då jag såg den tyska målaren komma snett över gården. Hans gängliga gestalt var skarpt belyst. I handen hade han sitt flata skrin. Han kom från vår förstudörr och gick över planrundeln mot de öppna inkörsgrindarna.

Hunden tog ett högt språng ut på gräsplanen. Därpå tvärstannade den med framfötterna häftigt satta djupt ned i den lösa myllan. Så virvlade den runt och kom pillöpande till mig. Med öronen lagda långt bakut, svansen krummad in mellan benen och håren över hela kroppen på ända som borst kröp den ned vid mina fötter. Den darrade som under ett galvaniskt batteri, och då den väl kände min närvaro, satte den upp ett hemskt och långdraget tjut. Det var för ohyggligt. Jag tystade på det hukande djuret, det slickade skälvande min hand, kröp efter mig och jämrade som ett barn. – Målaren såg jag försvinna ut på landsvägen.

Men då jag stod i korridoren korsade en galen och fruktansvärd tanke min hjärna. – Jag öppnade dörren n:o 10.

Och där låg, stelt utsträckt på rygg, som ett livlöst stycke träskulptur, utan färg och anderörelse artisten och på golvets månskenskvadrat stod målarskrinet.

Då betogs jag av vanvettig rädsla, plötslig, oreflekterande, och jag stängde darrande dörren, under det kallsvetten bröt ut vid tinningar, nacke och ryggrad. Ty så sant jag kände mig leva, kunde jag hava svurit på att ha sett en dubbelgångare. Jag reglade min dörr och satte en stol för den. Jag svängde huvudgärden, så den var mot fönstret, och jag lät lampan brinna.

Ända till dess jag föll i en dödstung dvala hörde jag hunden gnälla och krafsa. Och jag tror att jag drömde min gamla fasadröm, den om skendöd. Men det minns jag inte.

‡

Nästa morgon strålade solen över klitter och hav, och en tidig strandpromenad i den svala brisen kom mig att glömma alla tvångsföreställningar som, gunås icke för första gång, natt och månsken skapat i mig.

Jag gick i den breda remsan chokladbrun sand, som nyss sköljd av tvålvitt skum bjöd en fast bädd, täckt av tusentals färgglittrande småstenar och musselskal. Utanför bröt den eviga bränningen i en båge av grönt glas med kristallkam. – Hektor, newfoundländaren, följde mig med höga språng.

Högt uppdragen på land, väl tjugo meter från vattenytan, låg en stor fiskarbåt. Masten pekade snett mot solen och akterns propellerskruv var draperad i torkad tång. Jag närmade mig långsamt denna båt, som jag utsett till vandringens mål, under det min käpp alltjämt petade i sandrevlarna – jag hoppades finna några små stycken uppspolad bärnsten.

Hektor gav skall och stannade. Strax därpå flög han med svansen väderkvarnsrullande runt fartygsskrovet.

Då jag nådde fram, såg jag hunden cirkla kring den tyska målaren, tiggande karesser som av gammal vana.

Tysken hade slagit upp ett litet spensligt studiestaffli, för vindens skull med snören fastspänt till i sanden neddrivna träkilar. Ett solparaply på bambustativ var på liknande sätt anbragt. Han målade på en helt liten duk strandpartiet rätt ut: bränningar och den gult solkladdade klittstranden. – I skrinets kameraavdelning såg jag att han hade minst ett halvt dussin färska studier i samma format, insatta med spännramsmellanrum för att icke färgsuddas.

Han såg upp och hälsade helt gemytligt.

Jag gick närmare och såg nu i klart dagsljus för första gången spökgästen från månskensnatten. Ja, det var han – både som sovande och vaken, men i morgonens fulla friskhet helt naturlig och alldaglig. Han hade en bayersk grön filthatt med kort fjäder, och under brättet framträdde ett lugnt och sympatiskt målaransikte, magert och skägglöst, endast hakan bar en liten gul skomakartofs. Hyn var märkvärdigt litet brynt för det uteliv han måtte föra. Ögonen voro ljusa, ofärgade, så att säga, men med den fjärrfixerande blick artister och seglare få. – Även nu rökte han en kort pipa, som dock ofta fick utbyta sin plats i mungipan för ett penselskaft vid något hastigt drag, då en tub skulle klämmas ut på paletten. Vänligt leende presenterade han:

– Weng, Maler, Dachau ...

Och han tillade utan att taga blicken från motivet:

– Jag har varit enda gäst här tills ni kom. Jag mumlade några artigheter.

Han målade vidare. Så sade han, då jag lyfte på hatten:

– Ni stör ej! Jag är strax färdig, så få vi sällskap.

Och då vi en halvtimme senare långsamt promenerade mot hotellet genom de djupa sandvågorna, voro vi helt bekanta. Jag fann honom vara en vittberest ung fyr29 och med goda förbindelser – även ett affärshuvud. Han hade nått en ställning och goda priser, hade tydligen aldrig varit bohémien, något som gav mig respekt för honom, ty jag tror blott på energiskt arbete i såväl konsten som allt annat.

– Jag står upp med solen och lägger mig med den, sade han.

Vi hade nått verandan på en bakstig. Kaférutorna voro halvt frånskjutna och de gula gardinerna fläktade lätt.

– Nå, sade jag och skrattade, men ibland går ni upp om natten och tar en liten whisky. Som i går till exempel?

Han stannade och såg på mig frågande:

– Vad menar ni, sade han. – I går? I går hade jag arbetat hela dagen borta vid fyren och hade en förfärligt besvärlig tur hem – i skarp motvind. Jag var så trött att jag knappt orkade bära skrinet. Och då jag äntligen vid åttatiden nådde hit, kastade jag mig raklång, klädd som jag var, på sängen och somnade, jag vaknade inte förr än tuppen gol! Luften är också ovanligt stark här.

Jag vet inte vad jag mumlade för svar – det måste i dubbel mening ha varit plattyska. – Vi gingo in och åto frukost.

Senare frågade jag tjänstflickan, vem den herre varit, som drack whisky på verandan, då jag kom aftonen förut.

Hon mindes ingen herre, sade hon på sin obegripliga jylländska, och jag var lika klok. Var luften verkligen så stark, att man i ren trötthet såg luftspeglingar?

‡

Dagarna gingo och jag såg icke mycket till herr Weng. Han målade på en stor duk borta vid fyren, och dit orkade jag icke gå. Tavlan med staffli och grejor inhystes var afton i en bondgård där borta, och var morgon, långt innan jag vaknade, var han gången. För övrigt mådde jag utmärkt och sov som en stock. Baden gåvo mig en vildmans glupska aptit och jag kände mig fullt rask igen. Fyra nya gäster – en professorsfamilj – hade kommit sista veckan. Det var en angenäm herre, den gamla titulärprofessorn (mycket förmöget gift), och döttrarna voro förtjusande i sina blåvita baddräkter. De voro hela dagarna, så gott som, nere vid stranden – och jag med.

Men om kvällarna kom Weng hem och ibland språkade vi litet. En kväll var han inne och lånade tobak – jag hade också börjat röka bondpipa. En annan afton kom han in med en packe ”Münchener Neueste”, som han fått – kanske börsavdelningen intresserade mig?

Och en kväll, då det var regnväder, satt jag inne hos honom och drack toddy. Det var verkligen småstadsaktigt behagligt. Jag kom i ungdomsstämning och påminde mig konditionsdagarna i Tyskland.

Då jag skulle gå, berättade jag honom misstaget från första aftonen.

Hans ansikte förvandlades. De ljusa ögonen blevo gråsvarta. Han såg ut som en dåre eller en förbrytare. Jag blev nästan rädd.

– För all del, sade jag, ni förstår väl skämt ...

– Nej, sade han, det gör jag icke. Det lät nämligen icke som skämt – utan helt annorlunda. Vad menar ni – vad tänker och tror ni egentligen?

Jag var förvånad över den plötsligt hätska tonen. Men samtidigt kände jag något liknande medlidande stiga inom mig. Jag vill aldrig förolämpa någon och jag gav honom en ytterligare förklaring. – Vi skildes dock i en tryckt stämning. En underlig, overklig sinnestämning, något i släkt med det nervösa tillståendet under häftigt åskväder.

Jag gjorde ovillkorligen den reflexionen att herr Weng var i allo angenämare, även till utseendet, på morgnarna än om natten.

Och samma natt väcktes jag av att Hektor tjöt som besatt. Regnet slog på mina fönster och det blixtrade. – Hunden tjöt i två timmar. Jag gick upp och låste min dörr, och det var gryning då jag föll i sömn på nytt

‡

Det var en vecka efter toddykvällen. Vi hade nu blivit ett tjugotal badgäster och bildade en stor familj – till det yttre. Och lika många väntades innan månadens slut. Jag började fundera på att resa.

En afton, sedan damerna brutit upp, sutto ännu två l’hombrepartier30 på åtta herrar kvar i kaféet. Det var nymåne och stjärnljus, men litet kyligt.

Plötsligt ljöd ett fasans skrik från vänstra flygeln. Det var en kvinnas röst och den utstötte efter det första gälla ropet ännu tre höga skrik – den sortens skrik som överväldigande förskräckelse eller livsfarlig smärta frambringar. ”Som om kniven sutte i’n,” som det heter.

Kortspelarna lade ned korten och sågo på varann. Hotellfönstren slogos upp och damerna ropade förvirrade frågor. – Så hördes på en gång höga, gälla, skärande skrin om hjälp:

– Hjälp, hjälp – o, hjälp!

Vi störtade alla ned mot flygeln. Där var intet att se. Planen låg tom, endast de övergivna korgstolarna stodo i rad utmed väggen. Så sprungo vi runt byggningen, och där bakom, åt klitterna till, stod darrande och gråtande en av tjänstflickorna.

Och frågorna haglade. Det fanns intet annat att se än den ensamma, uppskrämda pigan och en tappad och ikullvänd vattenspann. Runt om låg heden och klitterna i grönt och gråblått dunkel.

– Vad är det?

Och efter många hickningar och snyftningar kunde flickan berätta, att hon hade glömt vid kvällsstädningen att ge herr Weng vatten i handkannan. Hon hade därför tagit en bleckhink, som vanligt, och gått till hans rum, knackat, men fått intet svar. Då hade hon öppnat dörren och funnit att herr Weng låg djupt insomnad i sin säng. Han var avklädd och hade täcket över sig – hon lade märke till detta, ty han hade somnat från ljuset och det gick hon fram och släckte. Därpå gick hon tyst sin väg, stängde försiktigt herr Wengs dörr och var glad att hon ej väckt honom.

Hon gick med den halvtomma spannen direkt från tyskens rum till flygelns bakdörr – en längd i tid av mindre än trettio sekunder. Och då – då såg hon rakt ifrån närmsta klitt, alldeles vid huset med livräddningsbåten, herr Weng i sin vanliga sportkostym med grön hatt och målarlåda komma rätt på henne. Skymningen var ljus nog för att utesluta misstag och hon blev så häpen att hon tappade hinken. Vid detta buller hade artisten lyft huvudet och han hade sett så förfärlig ut – hans ögon voro alldeles svarta! – och han hade dragit fram en lång kniv och rusat på henne. Det var då hon skrek på hjälp, gång på gång, och sen visste hon icke mer. Inte annat än att herr Weng var plötsligt borta och vi omkring henne.

Vid detta slut på historien brast hela sällskapet (jag undantagen) i ett skallande skratt.

– Hun er s’gu tosset! sade professorn.

Flickan började på nytt gråta:

– Ja, snyftade hon, jag vet ju att det inte kunde vara herr Weng, för han ligger och sover, men – men – men vad är det då?

– Hör på, sade jag i bestämd ton, att flickan varit utsatt för stark skrämsel kan väl ingen tvivla på. Hon darrar ju i alla lemmar! – Jag föreslår, att vi dock se efter, om det verkligen är herr Weng som ligger i hans säng! Jag skall åtaga mig gå in – låtsas vilja låna ett eller annat. Kom!

Och alla följde mig.

Men när jag kom in i n:r 10, fann jag mycket riktigt målaren Weng snarkande gott och det i broderad nattskjorta till på köpet. Hans målarhabit31 låg ordentligt hopvikt på en stol och bredvid höll hatten med fjädern vakt hos målarskrinet.

‡

Så kom min sista upplevelse med herr Weng. – Och den bevarar jag inpräntad på näthinna och i hjärncell till dess jag dör. Var det en hallucination, en feberdröm? Jag kan endast – och i korthet – återgiva det förfärliga minnet.

Jag hade efter middagen gjort en avskedstur kring klitterna och längs stranden. Solen var längesedan nedgången, men vid havskanten var det ännu ljust. Då jag kom in på ljungmarkerna såg jag hur hastigt det skymde. Fönstren från hotellets baksida glimmade i citronljus.

Och här, på en låg sista höjd, en stelnad sandvåg som gav lä åt byggningen, kunde jag se rakt in i rummen – av vilka de flesta ännu icke hade gardiner nedfällda. Där var mitt rum – mörkt, men med halvöppet fönster, och i karmen stod en låda Hirschsprungcigarrer. Så kom dörren till gången, en svart rektangel. Och på andra sidan var det klart upplysta fönstret till hr Wengs kammare. Han hade redan lagt sig, och då jag sneddade förbi, såg jag att han somnat från ljuset, som vanligt, och med någon Zeitung ännu i handen. Han låg på rygg med halvöppen mun och jag hörde ut i gången hans maskinsnarkning likt en jättehumla.

Men jag kände mig ej sömnig. Det var mig omöjligt att ännu gå till sängs. – Jag ville prata litet med professorn.

I kaféet fick jag veta att hela familjen gått till fjorden för att se på en nattfiskning. – Om jag gick så och så och så, skulle jag säkert hinna dit eller åtminstone möta dem. – Kvarnen, som syntes långt bort, var för resten ett märke att gå efter. – Jag kunde också gå tvärs över heden, det var ingen dimma i afton och alldeles torrt.

Nej, det var ingen dimma, men tio minuter efter det jag begivit mig i väg var hela nejden insvept i ett töcken, som likt stora bomullsbollar rullade upp över markerna. Det var den äkta jylländska västerhavsdimman, som är jordens mest fantastiska. Snart såg landskapet ut som en karta av månen, med otaliga ringberg32; och därpå växlade karaktären till ett Sibirien med oerhörda snöstäpper och milslånga isbelagda sjöar. Till sist trodde jag mig sväva bland molnen och jag tappade all känsla av väderstrecken. Förtvivlad snurrade jag runt i denna trolluft, våt högt upp över knäna. Jag hade råkat in i en sädesåker och trampade omkring fullkomligt på måfå. Rädd var jag också att falla i något kärr eller dike och det föll mig in att uppgiva ett par höga hjälphojtanden. – Ty jag kunde ändå icke vara så långt avlägsen från hotellet eller någon av de kringspridda vita bondgårdarna.

– Hoj – ohoj! skrek jag.

Inte ens ett eko svarade. Källarfuktig luft kom som i klumpar, som ett ostron eller en groda, in i mitt spärrade gap och täppte till halsen. – Egendomligt nog var det ljusare än nyss. Det var som självlyste denna dimma, som om den hade magasinerat dagsljus. – Jag ropade än en gång.

Och se – i töcknet förtätades något till en gestalt, som kom närmare och närmare. På blott ett par stegs avstånd ifrån mig blev den helt fri från dimbomullen och stod där som en man – men, du stora gud, vilken man! – Det var artisten Weng.

Jag stirrade in i hans gipsvita ansikte och nu såg jag att ögonen liknade vattengrumlad absint. Munnen var dragen nedåt och mellan de blå läpparna såg jag hans tänder. Han såg ut som en död eller ett spöke. – Ett par sekunder stodo vi där och stirrade på varandra. Därpå hörde jag ett gurglande läte stiga ur tyskens strupe. Och med ens drog han med höger hand från vänsterhöften en lång sjömanskniv och störtade i ett hemskt rytande på mig.

Hur gick det till? Jag vet icke. Hur hann jag? Jag vet ej, vet ej! Jag vet blott att jag med av fasa bultande hjärta sprang – nej flög, som jag aldrig förr eller senare rört mig. Mina gamla bourgogneben arbetade som propellrar. En gång slog jag ikull, men jag bokstavligen studsade upp igen, som hade jag varit gjord av guttaperka33. Ett tag halkade jag och fläktes upp som en akrobatdansös, vilken gör ”the split.” Men det gick vidare undan.

Och hela tiden hörde jag en väsande andedräkt bakom mig och en gång kände jag ett kloliknande grepp i min axel. Så svartnade det för ögonen och min sista blixttanke var: nu får du hjärtslag och dör!

Jag föll – i armarna på professorn.

Jag vet, att jag själv i deras sällskap gick hem. Men benen vacklade ibland. I hotellet gav han mig en insprutning av något underligt fluidum som gjorde mig fullt kry och även tog bort tröttheten. (Den goda professorn nekade mig dock ett recept på detta elixir – och det var nog ett klokt förutseende!) – Jag gav en något virrig framställning av min språngmarsch. ”Sanningen” föll mig ej in att berätta, ty jag vill ogärna skrattas åt eller tagas för litet rubbad ...

Men här säger jag:

Från professorns rum gick jag direkt, för sista gången, in till herr Weng. Och han låg, snarkande och sömnsvettig, såsom jag en halvtimme förut sett genom fönstret, i sin säng. Ljuset brann och i sin hand höll han alltjämt den tyska tidningen.

Dagen därpå reste jag.

‡

Det var två år efteråt som genom världspressen gick en sensationell klippnotis om en tysk artist Weng, vilken uppe i Montmartre häktats för mord. Men åter måst frigivas, då han med flera trovärdiga vittnen, bl. a. sin portvakt, kunde styrka att han, då mordet begicks, var sovande i sin ateljé vid rue Marcadet. – Uppståndelsen var stor, och fallet diskuterades livligt, ty även trovärdiga vittnen på motsatt sida funnos, vilka bedyrade att de sett mannen i fråga stöta en sjömanskniv i en stackars slinka uppe i en av La Buttes krokgränder.

Och härmed har jag skrivit nog om det enda dubbelgångarfall, som kommit på min lott. – Jag ser ibland för mig den danska professorns militärfigur (han liknade i parentes vår ryktbara överste M., som jag för resten blott känner till utseendet), då han leende förklarade:

– Hun er s’gu tosset!

Ja, ja, kära professorer! Men kommer jag än en gång till München, så – det är allt jag kan säga: inte far jag ut till Dachau och letar efter herr Weng, Kunstmaler!





Carl Michael Bellman (1740–1795)


FREDMANS EPISTEL


till Fader Mowitz, under dess sjukdom, Lungsoten


Publicerad som skillingtryck 1825.





Drick ur ditt glas, se Döden på dig väntar

Slipar sitt svärd, och vid din tröskel står.

Bli ej förskräckt, han blott på gravdörrn gläntar

Slår den igen, kanske än på ett år.

Mowitz din lungsot den drar dig i graven

– – – Knäpp nu Oktaven!

Stäm dina strängar, sjung om livets vår.





Henning Berger (1872–1924)


SPÖKNATT


Ur Films. Noveller (1914)

Det är en blåsig afton mitt i september, det är nattsvart ute, ingen måne, spridda stjärnor mellan massor av tjocka moln, som förfölja varandra under valvet likt hemska och ofantliga skuggjättar. Icke heller några lyktor, ty det är ute på landet, vid ett fiskeläge; Kattegatt vräker och popplarna susa. Från fjorden komma långdragna vin34 – det är vassen som visslar under plötsliga ilningar. Endast ett fönster lyser starkt i det kompakta mörkret – det är värdshusets källarsal. Ibland ser man svarta silhuetter vandra förbi detta ljussken och försvinna. Så glimtar det till bortåt stalllängan som en irrande prick, det är en dinglande lykta, vilken bärs över gården.

Jag kommer från värdshuset, dit jag gått för att fly ensamheten, men där jag icke kunnat stanna mer än några minuter, driven bort av nervös oro.

Fiskeläget är också en badort under säsongen, men nu är jag ensam främling på platsen, hotell och pensionat stå tomma och stängda. Själv bor jag i en liten stuga som jag hyrt av en änka.

Det blåser icke längre – det stormar. Jag har ingen kappa, som skyddar eller generar mig, men en panamahatt. Den tar jag av mig och bär i handen. Då blåser håret ned i ögonen och pincenéen35 är nära att ryckas bort. Så vänder jag mig om och går några steg baklänges – det är då jag ser värdshusfönstret.

För resten är det bara ett stort stenkast till min stugknut. Men just nu kommer vinden störtande rakt emot mig, och jag snurrar runt för sista gången. Där är häcken utanför den lilla trädgården – jag går mitt på landsvägen för att ej falla i diket – och nu stannar jag och står ett ögonblick för att hämta andan. Jag ser på fönsterljuset under trädskuggorna – nu släcktes det. De ha inga gäster där borta och vänta inga. Allt är dubbelt mörkt för den närsyntes ögon. Jag vänder och vill famla vidare.

Då lägger sig en tung hand på min skuldra.

Jag är icke fysiskt rädd – det har jag varit, långt in på tjugotalet levnadsår; för att icke nämna barndomen, då jag gick i en ständig ångest för stryk både i skolan och på gatan. Men det har livet slipat bort, nu är jag nästan för modig. Dock finns det en skräckkänsla kvar i mörkret, och den har med ögonen att göra. Min dubbla astigmatism36 åstadkommer att jag känner mig blind, där andra se, under det att jag däremot i full belysning ser skarpare än någon annan. Icke heller är jag vidskeplig, men så pass mycket underligt har hänt mig under snart fyrtio år, att jag icke längre håller för otroligt just det otroliga. Och i den stund, varom jag här talar, fattades jag av en obegriplig och oresonlig rädsla. Jag blev för sekunden förlamad av skräck.

För sekunden. Ty i nästa hade handen på min axel åter flyttats – flyttats tillbaka i mörkret. Ej ett ord, ej en rörelse, icke ett prassel, en viskning, ett ljud hade hörts. En hand – därom var intet tvivel – hade fattat tag i mig, dröjt ett moment i greppet, och därpå ljudlöst åter lyft sig, fjärmats. – Däri låg det ohyggliga, som nu först blev mig fullt klart och kom mig att isas från hjässa till fot.

Blott för sekunden. I den nästa hade jag sprungit ett par steg åt sidan och svängt min tjocka bondkäpp, eller rättare påk, runtom mig i en virvlande krets. Och jag ropade:

– Vem är det? Är det någon? Svara! Vad vill ni ...

Men ingen svarade, och jag hörde blott suset från träd, vind och vatten och såg några bleka stjärnor titta fram mellan kronorna bortåt landsvägen. Nej, där var ingen och där hördes inga fotsteg, ingen andflämtning, när jag nu sprang till höger och vänster, fram och tillbaka, och slog som en rasande med käppen för att få visshet. Till sist törnade jag emot en trädstam så våldsamt, att jag såg gnistor i natten. – Och följande häcken med käppen trevade jag mig fram till huset och gick in.

Jag tände lampan och drog de tjocka, gula gardinerna för alla fönstren. Så stängde jag ytterdörren och innerdörren. Sen såg jag mig i spegeln – jag var vit som papper under ögonen och mina tänder skallrade. En rysning längs ryggen kom tillbaka med bestämda mellanrum, och då frös jag under nackhåret – det liksom styvnade till små ispiggar. Jag hällde upp en stor konjak och drack den i ett drag. Sen stoppade jag en pipa och satte mig i den gamla länstolen.

Så satt jag där och lyssnade. Poppelsuset var jag så van vid, att jag icke hörde det. Och råttornas spring på vinden och i de ruttna väggarna, knäppningarna och skotten i murkna bjälkar och möbler, kattornas nattskrik och bullret i skorstenspipor – alla dessa ljud, som först varit mig olidliga, tillhörde nu tystnaden. Nej, jag satt och lyssnade efter något annat – jag väntade att få höra gruset knastra under fotsteg utanför mina fönster. Jag längtade efter att få höra detta, och jag ville icke gå i säng förr.

Lampan brann stilla och i taket sovo redan flugorna. Min pipa hade slocknat, jag sträckte ut handen efter tändstickorna – då knackade det skarpt på rutan bakom mitt huvud.

En stark, en befallande knackning, som då man slår med knogarna så att glaset är färdigt att brista och ljudet några ögonblick vibrerar mot trumhinnan. Jag sprang upp i iskall förskräckelse.

Blott en knackning och på det mittersta fönstret, det jag satt med ryggen emot. Min hörsel var spänd som en indians, och jag stod orörlig med den slocknade pipan i handen, lyssnande, lyssnande – – –

Icke ett ljud utom de vanliga, de som jag ej längre hörde ...

Med ens tänker jag:

– Det står någon utanför fönstret, alldeles stilla liksom du själv, men denna någon kan se in, trots gardinerna – det finns alltid en springa, en öppning, som ej upptäckes inifrån – och Någon ser dig, där du nu står i full belysning, mitt framför lampan.

Jag står stilla och känner kalla svettdroppar fukta pannan. – Varför knackar det icke en gång till?

Träd, vind och vatten susa. Råttfötter trippa bakom panelen, det gurglar i kaminröret och flugorna surra matt under takbjälkarna. I trädgården falla några äpplen. Inga andra ljud.

Det är någon utanför som ser på mig genom fönstret.

Och med ens har jag fattat ett beslut. Jag skall oförmodat, i ett tag, blåsa ut lampan. Därpå med ett steg nå fram till högerfönstret, det som är närmast dörren, dra undan gardinen och slå upp rutan, sticka ut huvudet – jag skall hinna få en skymt av honom som tog mig i skuldran, som knackade ...

Ännu några sekunder står jag lyssnande orörlig.

Därpå gör jag som jag tänkt. Jag böjer mig hastigt över lampan, skuggar med handen och blåser en kraftig pust ned i glaset. En sotig låga slår upp och går ut – jag är i fullständigt mörker och rusar fram till fönstret – slår upp det. Jag hör tändsticksasken falla, mitt rockskört rev ned den, nu sveper en kall vind in och gardinen fladdrar mig i ansiktet. Men jag ser ut, sticker ut huvudet, ena armen. Jag famlar med knuten hand längs muren och jag ropar:

– Vem är det, vem är du? Svara! Vem knackade?

Ingen svarar, men gardinen rycker som levande, fläktar inåt och lägger sig som en tunn arm om halsen. Ögonen vänja sig vid natten och jag ser häckranden avtecknas mot himlen. Jag känner lukten från åkern mitt emot, några löv rassla förbi mitt ansikte.

– Nervositet, säger jag, överansträngning, ensamhet ... så, nu går jag och lägger mig!

Jag stänger sakta och lugnt fönstret och drar för gardinen, men mina fingrar rista så, att de trumma mot rutan. Jag kan också höra hjärtat klappa i snabb takt.

Knappt har detta skett förrän jag erinrar mig att asken med tändstickor fallit på golvet. Denna enkla händelse förskräcker mig på en gång mer än något annat. Jag har många askar, det vet jag, men var? Jag är tom i hjärnan och tänker med fasa endast på denna ask. Jag böjer mig ned och stöter emot bordet, skuffar till en stol. Händerna treva efter de slitna golvplankorna, jag får stickor under naglarna – nej, ingen ask. Däremot finner jag ett råtthål och känner kanten på den nötta och trampade trasmattan.

Då hör jag ett ljud, som reser håren på mitt huvud.

Inne i nästa rum, vars dörr står öppen, klampa fotsteg och en stol vältes omkull. Det är intet misstag om den saken: det är någon inne i kammaren, som jag förvandlat till matsal – matskrubb vore en riktigare benämning.

Änkan, jag hyr av, är bortrest för dygnet, min tjänstflicka har semester. Och min hustru och min dotter ha redan flyttat in till staden. Allt är väl tillbommat, det vet jag. Men det är någon därinne, och det är en osynlig, ty ingen landstrykare gör inbrott så klumpigt och i mörkret. – Det finns för resten inga lösdrivare i detta enkla och avlägsna fiskeläge.

Men någon är alltså därinne ...

Jag reser mig. – Det är ju löjligt! säger jag.

Det är icke löjligt. Ty i samma ögonblick smäller ett skott – eller något som hörs som ett skott – och jag känner håren resa sig på mitt huvud, i det att jag förnimmer, för andra gången, en hand på min skuldra.

Då blir jag vild, vanvettig, störtar ut i förstugan, sparkar upp ytterdörren och springer ned till lotsen, två stugor ifrån mig. Jag är våldsamt upphetsad – här är äntligen, för en gångs skull, spöknatt.

Men utanför lotsgården blir jag stående. Jag hör svallet under hamnpiren och blåsten i de väldiga kastanjekronorna framför tulllängan, ett par fönster lysa härnere och ljuset faller på utspända, nytjärade nät. Allt är så fredligt och naturligt – jag kan till och med urskilja den lilla handelsbodens prosaiska37 margarinskylt. – Nej, jag bultar icke på, jag skäms, jag vet inte vad jag skall ta till förevändning ... Och långsamt går jag hem igen.

Huset ligger svart – de vitkalkade murarna döljas av häcken. Jag står en stund och lyssnar, men så öppnar jag dörren, lyssnar igen, dröjer, och stöter därpå upp innerdörren. Den ljumma rumsluften med pipdoften tar emot mig, jag snubblar över tröskeln, blåsten slår med en smäll igen dörren efter mig. Nu går jag in i inre rummet, och där finner jag strax en tändsticksask på ett bord, tänder ett ljus och ser mig omkring.

En stol ligger kullslagen på golvet.

Vem har stjälpt den? Var det bullret, jag hörde, eller har det skett tidigare? – Jag reser upp den och tänder lampan. Så klär jag hastigt av mig och kryper i säng, somnande ifrån både ljus och lampa. Då jag vaknar, skiner klar höstsol och det är lugnt väder.

Efter kaffet går jag ned till stranden. Där sitter Ole Jensen med en snugga38 i munnen och knyter garn. Ibland kommer en vindfläkt med tånglukt i – en rutten stank så man får kväljningar. Långt borta dunkar en osynlig motor och i strandkanten kravla krabbor mellan stenarna. Jag hälsar.

– Har Petrine kommit tillbaka? frågar han och låter tränålen stanna mellan de tjärbruna fingrarna.

Petrine är min värdinna, änkan.

– Nej, svarar jag, men hon kommer väl i afton.

– Ja, säger han, låt mig se, det var den 14 på kvällen, fjorton, femton, i dag ha vi den 15 – joo, i kväll kommer hon.

– Vad var den 14 på kvällen? frågar jag.

– Vad det var? Han ser upp förvånad.

– Jaa, jag vet ingenting.

– Kors! Jo, Petrines man, smeden, sköt sig då – jaa, det vill säga, det är nu, låt mig se, det är ackurat femton år sen, det.

– Nå, det visste jag inte.

– Och vart år sen dess reser Petrine bort över den natten.

Han ser på mig, litet kisande.

– Jaså, säger jag, hon är kanske rädd att det skall spöka.

– Hon är väl det, ja, säger Ole Jensen och binder vidare.

Solen lyser och jag tänder morgoncigarren.

Jag har haft många symboliska spöknätter, men endast denna, så att säga suggestiva spöknatt. Men, solen skiner och då är den natten ej heller någonting.



”Doch kommt die Morgensonne,

zerfliesst’s wie eitel Schaum.”39





Omslaget till Spökbilder. Blickar uti Dröm- och Andewerlden (1854)





Anonym


MARAN OCH VAMPYREN


Ur Spökbilder. Blickar uti Dröm- och Andewerlden (1854)

Detta förskräckliga slag av drömmar var, såsom vi hava nämnt, bekant redan för de äldsta folk och blev av dem betecknat med flerahanda namn: Ephialt och Peigalion kallades maran av Grekerna, Incubus av Romarne, Macherick av Kelterne, Nachtmaar av de gamle Tyskarne, Nightmare av Britterne, Maren av Danskarne, Pesarole av Italienarne, Mampedaso av Spanjorerna, Vampyr av Ungrarne, o.s.v.

Över denna sistnämnda avart av maran måste vi här giva en närmare förklaring; ty om vampyren också enligt sitt ursprung är en företeelse av samma slag som maran, så åtskiljer sig densamma likväl väsentligen från denna senare därigenom, att den sträcker sig utom drömmens egentliga område, och att fantasien inrymmer åt vampyren herravälde icke blott över den sovande människan, utan låter honom även blanda sig bland de vakna och genom trollmakten av sin blick locka dem under sitt välde.

Är redan blotta maran en fruktansvärd uppenbarelse, så är vampyren det i ännu mycket högre grad, och i själva verket kan icke lätteligen något mera förskräckligt upptänkas än denna vantrons och vidskepelsens hiskliga skapelse.

Man anser vampyrismens ursprung vara att finna i södra Ungern, men emellertid upptäckas liktidiga spår av detta fasansvärda väsen även hos de nordeuropeiska folkslagen, i synnerhet hos Danskarne och Skottarne.

En Vampyr! – Redan blotta namnet injagar förskräckelse och kommer blodet att stelna av fasa i den vidskepliges ådror, ty vem erinrar sig icke hava läst eller hört någon blodig historia, vars hjälte eller offer var en vampyr?

Enligt folktrons allmänna begrepp, vilka vi här sammanfatta utur de få och sparsamma källor, som förefinnas, är en vampyr en död man eller kvinna, som spränger gravstenen, återvänder till livet, uppsöker kraftfulla och blomstrande ynglingar och flickor, utsuger blodet ur dem och njuter med vällust av deras dödsångest och rysliga kval.

Vampyren lämnar under nattens dystra timmar sin underjordiska boning, tränger med trollkraft ända intill sitt utvalda offers vilobädd och dricker med omättlig törst allt det blod, som han kan utsuga ur dess ådror. De skönaste och älskligaste varelser och dem, vilka under odjurets levnad voro de käraste för detsamma, uppsöker det företrädesvis först. Ingenting i världen förmår att undanrycka honom ett offer, varav han en gång satt sig i besittning. Den olyckliges ögon förlora sin glans, ansiktsfärgen blir askgrå, kropps- och själskrafterna försvinna, pulsen upphör att slå, och snart ändar han sitt liv under en förfärlig dödskamp.

De gamla sagorna tillskriva vampyrerna en obegränsad makt; emellertid hava några skriftställare, som sysselsätta sig med detta ämne, yttrat den övertygelsen att det gives ett medel att undandraga sig deras välde. Detta medel består i att stöta en spetsig stör eller påle uti bröstet på dem, så att densamma genomtränger kroppen från ena sidan till den andra, att därpå avslå dem huvudet, utrycka hjärtat och inälvorna, uppbränna deras kropp och sedan åter nedkasta huvudet i samma grav, som förut tjänat dem till bostad.

Enligt folktron är vampyrism ett straff, vartill en människa dömes för de brott, som hon begått under sin vistelse på jorden; ofta förklaras den även såsom en hämnd, vilken någon, som i sina begär eller intressen blivit förfördelad, efter döden utövar mot sina fiender.

Nästan alltid är vampyren allena; han uppehåller sig uti en underjordisk boning, som han lämnar endast under natten. Stundom blandar han sig likväl även i människors sällskap, och han kan då röra sig med lätthet och skicklighet i de högsta kretsar. Uti de glänsande cirklar, dem han uppmuntrar och livar med sin flödande själ, förtrollar han genom sina blickars oemotståndliga kraft sitt offer till den grad, att han slutligen despotiskt befaller honom att lämna sällskapet och följa honom till någon avlägsen och enslig ort, där han stillar sin djävulska törst i den olyckliges blod. – Vi hänvisa här tilll Lord Ruthwens historia, en av Byrons mest gripande och mest fantastiska skapelser.

På vilka ställen och vid vilken tid vampyrismens begrepp först har utbrett sig i Europa, är en fråga, som icke med bestämdhet kan besvaras. Så mycket är säkert, att man finner talrika spår av denna folktro redan i skotska bardernas och de skandinaviska skaldernas äldsta sånger, ävensom uti gamla österrikiska, ungerska, böhmiska, polska, ryska, engelska, norska och danska legender.

Denna överensstämmelse emellan så många, såväl genom seder och levnadssätt som genom sin äldsta historia från varandra särskilda folk, är utan tvivel något, som är förtjänt av att tagas i allvarligt övervägande.





Hjalmar Söderberg (1869–1941)


MARDRÖM


Ur Historietter (1898)

Jag drömde i natt.

– – En ändlös fil av rum; höga rum, tysta rum. Det är tomt och ödsligt överallt – tjockt av damm över möbler och paneler – löjliga gamla gravyrer på väggarna. Det är en dov tystnad, en tystnad som av domnad hörsel; jag anstränger mig förgäves att uppfånga något ljud från grannskapet. Det är så bortglömt och så övergivet: jag börjar göra mig en föreställning om någon mycket rik man, som äger så många herrgårdar och slott att han icke kan minnas dem alla, och detta har han glömt. Kanhända också, att han börjar bli gammal och minnesslö ... Men jag själv, vad gör jag här, och hur har jag kommit hit? Det har jag glömt. Och jag, som just hade någonting så viktigt att uträtta inne i staden, ehuru jag icke längre minns vad ... Och det är en egen, gulaktig halvdager. Det är ju mitt på förmiddagen, hur kan det vara så skumt?

Skymningen gör mig ängslig.

Jag anstränger mig att urskilja föremålen i våningen; jag försöker känna igen mig. Det förefaller mig nämligen att jag har varit där förr, många gånger, och att jag borde vara hemmastadd; men det är mig omöjligt att reda mina minnen. Det är en känsla av samma slag som då man letar efter ett namn, en term, ett uttryck, som man kanhända många gånger har använt; man har det på tungan, tycker man, men man finner det icke.

– – Rader av stela, högryggade stolar. Ett gammalt klaver40 visar tänderna långt inne i halvdunklet. Jag närmar mig och vill slå några ackord; men jag får icke ett ljud ur strängarna, och det är ett tjockt lager av damm över tangenterna. Det står en gammal dammig cylinderhatt på klaveret. Så löjligt: den har mina initialer i botten. Jag ser närmare på hatten. Men det är ju min egen, det är ju samma hatt som jag köpte på Fredsgatan här om dagen; hur har den kommit hit, och hur har den blivit så gammal? Och omodern har den blivit. Kullen smalnar av uppåt, och sådana gamla löjliga vida brätten!

Jag tror att jag skulle vilja gråta, om jag kunde.

– – Men tyst ... Någon ropar mitt namn någonstädes där långt borta.

Jag fortsätter. Har den icke något slut, denna fil av rum, kommer man aldrig till det sista, finns det ingen utgång?

Ännu en gång mitt namn. Det måste vara i närheten, här i våningen måste det vara. Jag vill skynda på, jag vill springa; men benen kännas så tunga under mig, det är med möda jag lyckas släpa mig fram.

Detta måste vara det innersta rummet. Det är runt eller åttkantigt, det är ett tornrum. Men det har ingen utgång. Alltså tillbaka samma väg, genom alla de tomma rummen.

Tredje gången mitt namn!

Vem ropar, vem ropar? Där i hörnet är det; längst inne i skymningen. En bred säng med tunga draperier. En gammal man med vaxgult ansikte ligger och stirrar på mig med stora, matta ögon, blanka som glas – – som glas – – .

Varför ligger den gamle mannen här så ensam och så glömd? Varför ligger den gamle man...

Jag känner mig stel i alla leder; jag har säkert blivit lam. Jag gör icke ett försök att komma därifrån. Jag kan icke ens förmå mig att släppa draperiet, som jag nyss böjde undan med vänstra handen.

Jag är ju ung, och han är gammal. Jag är jag och han är han. Och likväl är han jag.

Mannen i sängen är ju jag. Det är jag.

Och en evighet igenom stod jag fastnaglad vid sängen och stirrade på mig själv.

Nu i det fria.

Ett disigt landskap med blekgröna åkrar, på vilka säden vajar sakta liksom av sig själv, ty jag känner ingen vind blåsa; det är stilla som om natten.

Jag gick och tuggade på ett strå och tänkte på ingenting. Vägen slingrade vit och smal mellan åkrarna. Säden stod manshög på ömse sidor.

Med ens hörde jag någon kvida och jämra sig i närheten. Jag gick vidare, någonting mitt emellan rädd och likgiltig, och försökte inbilla mig själv att jag ingenting hört, att det berodde på något misstag.

Men jämmern tilltog, och nu var det alldeles bredvid. Jag kunde icke gå vidare. Benen ville icke bära mig. Jag hade en förnimmelse av att det väntade mig någon pinsam episod, som jag till på köpet upplevat någon gång förut, för länge sedan.

Jag böjde undan säden. Där låg en gammal man på marken och kastade sig kvidande av och an. Jag kände icke igen honom, jag kunde icke påminna mig att ha sett honom förr. Jag tog honom under axlarna och hjälpte honom upp i sittande ställning. Ett ögonblick satt han tyst i mina armar, med hängande huvud och stela ögon; men i ett nu skrek han till – genomträngande, förfärligt – vred sig ur mina händer och föll till marken, tung och styf som en stock.

Jag såg mig omkring och märkte förvånad att jag icke var ensam; det stod en massa människor runt omkring och skrattade åt mig. En fetlagd äldre herre, som såg mycket välmående och gemytlig ut, slog sig på knäna och skrattade, så att han blev alldeles eldröd i ansiktet.

Jag var häpen och ond. Jag kunde icke alls förstå vad de skrattade åt. Då kom jag händelsevis att kasta en blick på den döde, som låg stel och tung på marken med de glasblanka ögonen stirrande tomt ut i luften.

Det var ju jag – jag – jag –.



Bild ur Linda Sandell-Berg: Julkärfven. Bilderbok för små barn (1874)





Emil Kléen (1868–1898)


SKRÄCK


Ur Valda dikter (1907)





Höstens sorg och sära suckan klagar tung i fönster-

luckan,

snyftande i samma suckan

parkens mörka poppel står.

Sönderbrustna skyar bära månens sällsamt röda

skära

där han Skorpionen nära

över himmelsfälten går

och hans sken ur fönsterluckan isigt vitt i rummet

står.





Allaredo midnattstiden är för länge sedan liden,

svept i täcken utav siden

vilar borgherrns unga viv41,

ingens slummerns ro hon finner, feberhetsat blodet

brinner

och igenom själen rinner

böljgång av ett okänt liv,

medan höstens storm som viner skrämmer borg-

herrns unga viv.





Dunkla sägner, dunkelt tydda, sägner djupt ur tider

flydda,

varselbud i skrämsel lydda

manas upp för hennes håg,

sönderbrustna skyar bära månens sällsamt röda

skära

där han Skorpionen nära

vandrar på sitt tysta tåg,

sprider döds och ofärds varsel uti människornas

håg.





Borgherrns viv i bädden spritter, — Vad är det

för sällsamt glitter

som på spiselkransen sitter,

lysande likt fosforbrand?

Gåtans lösning ej hon finner, blott i skräck alltjämt

den brinner,

och ur själens bråddjup rinner

böljgång mot en töcknig strand,

okänd som det vassa glittret över spiselkransens

rand.





Höstens sorg och sära suckan klagar tungt i fönster-

luckan.

— Är det mänskoödens suckan

som ur natt och mörker går?

Över golvet skugga faller. — Är det från spalierets

galler

som en lossnad fruktgren faller,

faller och mot rutan slår —

eller Skorpionens skugga — döden som kring världen

går?





Dan Andersson (1888–1920)


SPÖKHISTORIER


Ur Kolarhistorier (1914)



”Vad var det jag såg och vad var

det jag hörde?

Vad var det som djupt in i natten

sig rörde,

med vingar som slogo och fötter

som sprungo,

och nynnande visor som sällsamma

klungo?

Vem tittade vasst bakom kärrkan-

tens enar,

med ögon som brunno likt glöd-

röda stenar?

Det var väl en jätte, det var väl

ett rå –

det finns ingen mer som kan

titta så.”



Mård-Jon, en beprövad kolare och skogsman, brukar berätta om gamla tider och nya. Han påstår att det spökar i stugan vid Mårdberget.

”Där var aldrig tyst”, säger han, ”utan jämt och ständigt var där buller och bråk fast ingen var inne i stugan. Du vet var stugan stod, hon är nedriven nu. Nå, en dag hade jag ett ärende in – det var våren nittinie – och tyckte det var konstigt att jag bara fick upp dörren på glänt. Det var precis som om nån hade stått innanför och hållit mot av alla krafter. Men jag gav heller inte efter utan hängde i och drog som tusan ... Och bäst det var släppte den fan efter så häftigt att jag for baklänges och trillade om i en vattenpöl, och upp kom jag igen, och in gick jag i stugan, men du kan ge dig den på, att inte var det nån inne, inte.”

Jon sitter med det ena benet i kors över det andra och röker, liksom jag, sin sura Nåstobak med det största lugn i världen. Vi befinna oss i en gammal snickarstuga på Mårdbergets södra sluttning, en tillfällig bostad vilken jag använder under den tid jag vilar mig från milarbetet. Jon bor i en kolkoja i närheten, och söker upp mig för att slå ihjäl den ledsamma tiden mellan arbetsstunderna, nu, då milorna äro tillkolade och sålunda ej så skötsamma.

”Och därinne – jag gick in och drog igen dörren efter mig, för det var mitt på ljusa dagen – där satte jag mig på en stol, som stod i ett hörn, och hörde hur det ramlade borta i ett stort skåp. Jaså, tänkte jag, det är på det viset, för i det skåpet hade Mårt-Pelle, min farfar, brukat förvara sina trolltyg, för han kunde trolla han, och nu finns det inte en käft som kan. Men bäst det var flög skåpdörren upp med ett rakt förbannat brakande, och det var som om åskan gått, för det blixtrade och skrällde så att fönsterrutorna skakade; och sen såg jag ...”

”Nu ljuger du, Jon!” Jag tog pipan ur munnen och såg stadigt på honom. ”Du ljuger så att du blir osalig!”

”Ljuger jag? Nej, så ta mig – ja, jag gick ut, förstås, men dagen efter gick jag dit igen. Du kan inte tro hur det såg ut då, stolar och bord upp och nervända, och när jag kom i dörrn – det var ingen som drog emot då – så kom där en benknota flygande tvärs över rummet och slog mig i skallen, och när jag såg efter var det ett folkben ...” ”Hur kunde du veta att det var ett folkben?”

”Jo, jag är liksom lite djurläkare också ibland, när inte sjukdomen är för svår. Jag botade en ko åt ...”

”Nå, du var inne i stugan? Vad hände sedan?”

”Jo, och så fanns det riktiga folkben där, en hel tandgård till och med, för Mårt-Pelle hämtade sånt från körgårn att trolla med. Fick man tandvärk så var det bara att bita i ett ruttet lik, så gick det över på en gång, och jag gick bort till skåpet och plockade ihop alla benbitar och skärvor av dödskallar, och så var det jord från gravarna i en tom smörask, och det tog jag med, och jag stoppade alltihop i en säck och bar det till körgårn och grävde ner det.”

”Jag tror du är i gungan, Jon, var har du fått brännvin ifrån?”

Han drog upp en literbutelj. ”Vill du ha en fillijamare?”

Jag skakade på huvudet. Jon drack själv i stället och hans stora ögon började brinna med en sällsam glans.

”En gång, det var nittifyra” – det hör till hans egenheter att alltid angiva bestämda årtal – ”så vart en gammal käring dö uppe i Flenberget, Brus-Lena hette hon, och hon var väl bortåt sjutti år, och en cirka sex månader efteråt mötte jag henne på skräddarns mossåker. ’Goddag, mor Lena’, sa jag, ’jaså, ni orkar gå uppe än och knalla’, sa jag. ’Ja, en får lov å knalla på fast en är dö’, sa hon, och då först kom jag ihåg att käringaset var dö. ’Har ni ingen ro i graven, efter ni går uppe och skrotar?’ sa jag. ’Ro’, sa hon, ’ro, ro å ro ända åt hälsicke’, sa hon, ’hur ska jag få ro, som vart liggande mitt emellan Skånk-Sara å Skräddar-Abraham?’ ’Hur så’, sa jag, ’är dom inte tysta?’”

”Men då grina käringen åt mäj och sa, att det skulle nog bli min tur också en gång, och sen gick hon sin väg.”

”Såg du vart hon gick?”

”Ja, nog såg jag, men jag minns – jo, det var visst något råtthål hon kröp ner i, i alla fall bar det i väg ner under en stor sten. Skål!”

Han lutade sig bakåt med buteljen för munnen och ställde den sedan med ett ilsket grin på golvet.

”Berätta, Jon!”

Han tittade illmarigt på mig och jag såg att han var färdig med nya äventyr.

”Du har inte hört – nej, det har jag aldrig berättat. Jo, jag var på väg till Nybroberget, för jag hade kol att akta där – och på kvällen mötte – mötte jag en karl i skogen på – på Klackkärret – – jag tror jag sätter mäj på golvet – en minns bättre om en sitter – jag får visst ta en dragnagel – så kommer jag bättre ihåg –”

Jag reste mig och tog bort buteljen. ”Du får inte supa mer, Jon, för då kan du inte berätta, och ge tusan i den där du mötte och tala i stället om hur det var när slipstenen gick hela natten fast ingen drog!”

”Det ska fanen berätta för dig – du skriver upp allting. Tag hit buteljen!”

Han fick den och tömde dess återstående innehåll i ett par drag.

”Slipstenen – slipstenen – jo si det var en sån jäklarnas stor slipsten – – så stor att – – ”

”Nej, då, det var han inte. Det var bara en vanlig slipsten, du ska inte ljuga, Jon – bara en vanlig slipsten, men han gick hela natten.”

”Ja visst, ja, nu minns jag, men han gick så hälsikes fort –”

”Det vet du inte för du låg på höskullen och bara hörde hur han gick.”

”Precis! Jag låg på höskullen, jag hade en jänta med mig där ...”

”Visst inte! Nu är du full igen, och därför blir det ingen reda när du skall berätta.”

Fattad av en plötslig ingivelse satte jag mig ned på golvet och såg honom stadigt in i ögonen.

”Och du låg på skullen vid Skallbärget”, började jag med långsamt eftertryck i rösten, ”och ni höll på att höbärga där, och det var mellan tio och elva på kvällen. Då började –”

Jon satte sig upp och stirrade vilt på mig.

”Då började slipstenen att gå, och det hördes som om någon stått där och slipat en lie, och det slipade hela natten –”

”Hela natten, ja”, inföll Jon ivrigt, ”och på morron – klockan fyra – då gick vi ut och såg efter, och då var alla tre tolvterna42 liar slipade, vassa som rakknivar.”

”Och då såg ni?”

”Ett stort nystan som rullade över gården och ner i brunnen.”

Det var hela historien, mer kunde han ej erinra sig.

”Du har kolat i skogarna i all din dag, Jon, och mycket brännvin har du druckit. Säg, har du aldrig varit full och brännt upp dina kol någon gång?”

Men Jon bara skakade på huvudet. Han kunde ej erinra sig något sådant tillfälle.

”Men jag ska tala om att en gång – det var på – på –”

”Ge du tusan i årtalet!”

”Det var på nittitvå. Det var den vintern som dom sköt vargen uppe i – ja, dom sköt en varg – kanske det var två vargar? Samma vinter som jag sköt dom där vargarna, så hade jag milor i Styggbärget. När dom var utrivna – nej, dom var visst bara halvrivna – den ena var halvriven – så somnade jag med skallen mitt över där det inte var tjockare stybbe än att koloset gick upp, och om jag fått ligga länge hade jag snart varit död – jag tror att jag var död, men då kom Råhanda och väckte mig. Söta gulle, du får ont i huvu om du ligger där, sa hon – och då såg jag upp. Hon var grann som vanligt, men när hon vände sig om såg jag svansen. ”Du är inte folk du, för du har rumpa”, sa jag. ”Du är en apa när du har svans”, sa jag, ”vik hädan, rumpspöke!” Men då vände hon sig om så att jag fick se ögonen – ögonen, du! Jessus bevara oss i himmelrik! Det var som ormögon och kattögon och – och ögon på döda människor – ögon – ögon – – ”

Mård-Jon hade sprungit upp och raglade nu fram till hyvelbänken, där han höll sig fast med ett krampaktigt tag, under det hans ögon stirrade omkring sig i otäljbar skräck.

”Jon, var inte barnslig, du har milor att sköta i natt. Du såg –”

”Visst såg jag! Och varenda kväll när jag skulle somna såg jag de ögonen – jag kan se dem nu!”

Ruset var borta, brännvinsruset, men det hade ersatts av ett annat – ett rus som dränker en människa i obeskrivbar fasa när hon mist det sista av sitt lugn. Det kommer över en som en feber – jag har känt det själv en och annan gång, men endast i den mest långvariga och djupa ensamheten. Ingen går säker för detta slags anfall, utom den som totalt saknar fantasi.

”Säg mig vad det var jag såg? Ingen människa kan titta så. Finns det verkligen något så hemskt som dessa ögon?”

Jag hade ej kunnat svara Mats, och jag kunde ej heller ge Jon någon förklaring. Och allt för många nätter hade jag själv sovit i vildmarken för att kunna avfärda dem som lögnare. Jag visste vad den oinvigde ej vet, att skogen har en själ för sig själv, och att en människa känner sig så hjälplöst liten när hon kommer i kontakt med det som lever och andas i denna själ.

Han gick – medan jag tände min brasa och lagade min kvällsmat, och sedan sov jag många nätter i denna gamla gård, där trolltyg förövats och där döda gått igen, men jag hörde bara hur vindarna från väster och norr drogo fram under decemberhimmelns darrande stjärnor, och hur gårdens gamla arbetshäst dumpade i sitt låga stall.





Lord Byron (1788–1824)


översatt av Adolph Törneros (1794–1839)


MÖRKRET


Ur Brev och dagboksanteckningar II (1957)





Jag drömde — men det var ej allt en dröm —

Den klara sol var släckt, och stjärnorna

Vägvilla, utan strålar, irrade

I dystert tåg på evighetens rymd;

Och jorden, isad, välvde blind och skum

I månlös luft. Och morgon kom, och gick —

Och kom igen, men aldrig blev det dager

Och människorna glömde sina lustar,

Inför den stundande förödelsen.

Och allas hjärtan, stelnade av frost,

Blott rördes till en självisk bön om ljus.

Kring kasar43 dvaldes man — Palats och troner,

Och kojor, varje skjul för varelser,

Som hysas inom boningar, man grep

Till bränsle; hela städer tändes an:

Kring hemmens flammor folket trängde sig

Att sista gången se varandras anlet.

Mest säll var den, som vistades i nejden

Av en Vulkan, och kring dess jättebloss.

En fasans öken var den vida jord.

På skogarna man satte eld — men lågan

Sjönk stund för stund förbleknad — träden föllo

Instörtande med brak — och allt blev svart.

I varje mänskomin vid ljusets avsked

Förtappelsens förtvivlan tecknad sågs,

När då och då på dem ett eldsken föll:

En låg på marken, gömde sina ögon,

Och grät: — en annan log, med hakan stödd

Emot sin knytta hand: — en tredje lopp44

Än till än från, att näring ge sitt likbål

Med litet ved, och höjde blicken vilt

Mot svarta skyn, den döda jordens svepning,

Och sedan åter, under hädelser,

Han sänkte ögat ned igen mot stoftet,

Skar tänderna, och upphov ångestrop.

Av skrämsel vilda fåglar slogo ned,

På marken flaxande med ängsligt skrän,

Och slokade de obrukbara vingar.

Odjuren smögo skälvande och spaka:

Igenom skaran ormar krälade,

Och väste utan styng — dem slog man straxt

Ihjäl till föda. Kriget, som en tid

Ej funnits till, begynte åter frossa;

Nu priset på en måltid mat var blod:

En var satt trumpen för sig själv och slök

Sitt rov: ej mer en kärleksgnista fanns.

All världen var en enda tanke — döden,

En ögonskenlig död förutan ära.

Allt levande av hungrens tänder gnagdes.

Man dog och dog, men ingens ben och kött

I grift mer lades ned: de magra liken

Av magra överlevande förtärdes.

Ja! hundar grepo sina herrar an:

Blott en var trogen mot en livlös kropp,

Och värjde från den djur och svultna mänskor,

Tills deras öppna käftar lockades

Av någon annans dödsfall, eller ock

Den grymma hungren deras bane45 blev.

Själv sökte han ej näring: kvidande

I oavbruten jämmer, sist med gällt

Och tröstlöst tjut han slickade den hand,

Som svarade med intet smek — och dog.

Nu efter hand var hela mänskligheten

Av hungersdöd förtärd; blott tvenne män

Uti en gränslös stad än levde kvar,

Och desse voro fiender. De möttes

Invid en falnad glödhög på ett altar,

Där staplad låg en hop av helga ting

Till fräckt oheligt bruk. Med dödskall hand

De rörde skälvande i ljumma askan,

Och matta andedräkten flämtade

Med sparsamt liv att väcka opp en låga.

Den väcktes; men den var ett gäckspel blott.

Vid klarnat sken, när bägge slogo opp

Sin blick, blev var den andras åsyn varse,

Och stirrade — och ropte till — och dog.

Ur bägges fasansfulla anlet gick

En ömsesidig död, fast ingendera

Känt vem den var, uppå vars panna stod,

Av hungren ristat, namnet fiende. —

Och tom stod världen, efter all dess magi

Och härlighet en lumpen massa vorden,

Där inga årets skiften, ingen ört,

Ej träd, ej människor, ej liv fanns till,

En stendöd klump, — en hårdnad leras kaos.

Gravstilla stodo floder, sjöar, hav;

I stumma djupen ingen ting sig rörde.

På öppen fjärd låg skeppet redlöst kvar

Att multna: masten föll i stumpar ned,

Och som den stalp46, så vilade den tryggt

På grundlöst djup, av ingen dyning väckt.

Förblödd var böljan; ebb och flod begraven;

Dess härskarinna månan ren47 förut

Uppgivit andan: Vinden tvinade

Till döds i kvavet av en stelnad luft.

Till intet blevo molnen; Mörkret ej

Av dem behövde lån — själv var det ALLT.





Aurora Ljungstedt (1821–1908)


Ur HIN ONDES HUS


Hin Ondes hus. En berättelse af Richard. Svenskt original (1853)

Det var en tid, då alla människor vurmade för antikviteter; det är just icke så länge sedan och något var torde väl minnas hur gamla invalider bland kistor och skåp drogos fram ur dammet, glömskan och mörkret, för att till sin egen oändliga förvåning – i fall nämligen gamla möbler kunna bli förvånade – hälsas med lovord, bifallsrop och förtjusning. Man torkade smutsen och dammet av dem, man sökte med iver och outtröttlig möda rätt på deras stympade och frånskiljda ben, sirater48 eller hörn, och om det var omöjligt att finna dem, så försökte man att med beundransvärd noggrannhet härma de klumpiga dimensionerna av dessa förkomna rariteter; med ett ord, man föraktade allt vad nytt eller nymodigt hette, och trodde sig hava avsvurit allt modernt, då man nyttjade ordet ”antikt” i stället.

Det var en gyllene tid för gammalt skräp; man trängdes på auktionerna och i ”Fru Walls bod” för att få tag i en gammal klumpfotad länstol, ett skåp så stort att det kunde begagnas till ”sommarnöje” om man ställt det på Djurgården, eller en pulpet som räknade sina anor ifrån Carl XII:s tid, och som kunde antagas ha blivit berövad sina ben av ryssarne.

Emellertid tror jag icke att antikvitets-vurmen sträckte sig längre än till möbler; åtminstone vet jag med visshet att gamla skor, gamla flickor och gamla hus icke voro inbegripna däri.

Likväl är det just dessa sistnämnda, som jag i all min dar haft ett särdeles tycke för, och jag tror knappt det finns ett enda gammalt hus här i Stockholm, som jag icke med intresse beskådat ifrån alla håll. Jag menar nu icke alla gamla trärucklen, som på sin höjd kunna skryta av ett sekels ålder, utan dessa vördnadsvärda, höga, ståtliga byggnader – med sina stensirater och ornamenter, frukt- och lövgirlanger och sina räfflade eller vridna pelare, som uppbära portvalvet – vilka alltid ha förefallit mig så mystiska, så fulla av ett oförklarligt intresse.

Det är isynnerhet ett, som framför alla de övriga ådragit sig min uppmärksamhet. Dess dystra och mörka framsida, prydd med gråa sten-ornamenter i fantastiska sammanställningar, grupper av vapen och rustningar, och grinande huvuden, fula som elaka andar, vilkas kroppar jag ständigt föreställer mig ha’ blivit inmurade, så att endast huvudet är synligt, ty det framstår omedelbart ur leret, som varje ögonblick tyckes färdigt att uppsluka även denna sista synliga del av den inbillade varelsen – de groteska karyatider49, som på sina axlar uppbära portvalvet, vilket är oproportionerligt lågt emot husets storlek, dess spetsiga gavlar och små fönsterrutor, och slutligen dess ensliga och mörka läge, – allt detta tillsammantaget gjorde ifrågavande hus till ett föremål för min synnerliga förkärlek.

Nästan varje gång jag vandrade ut, utan någon bestämd avsikt, styrdes mina steg, liksom ovilkorligt ledda av en hemligt makt, åt detta håll, och då jag vaknade ur min tankspriddhet, fann jag mig alltid stående vid dess väl igenlåsta port, och helt naturligt och omedvetet vände sig då mina blickar uppåt på den stentavla, som, inmurad däröver, framställde några otydliga och nötta spår, troligen av ett vapen, vars sinnrika andemening nu icke kunde äga ringaste anspråk på att bliva förstådd; och den omskrift, varav där och var fanns några nästan utplånade drag, förblev, trots mina ständigt upprepade bemödanden, alltid lika dunkel. Min inbillning gjorde den varje gång olika och varje gång mer hemlighetsfull och obegriplig.

En dag gick jag händelsevis där förbi, då den högst ovanliga företeelsen slog mina ögon med förvåning, att en papperslapp var fästad på den gamla porten; helt förundrad gick jag närmare och läste att ”tvenne rum med möbler voro att hyra en trappa upp.” Jag vågade knappt tro mina egna ögon. Jag omläste lappens innehåll ännu en gång, alldeles förtjust att ödet så gynnat mina tysta och länge närda önskningar, att få bo i detta hus, vilket min inbillning så ofta befolkat med ståtliga riddare och granna damer. Jag steg uppför de få mossiga trappstegen, som icke tycktes varit trampade på åratal, och funderade därunder på sättet att bli insläppt, för att kunna bese dessa rum, som jag skyndsamt ville försäkra mig om, innan någon annan, som möjligen lika mycket som jag själv vurmade för gamla hus, kom mig i förväg; men hur detta skulle tillgå, var mig obegripligt, ty väl hundrade gånger hade jag stått utanför denna port och försökt öppna den, men den var och förblev sluten och tycktes icke varit öppnad i mannaminne, att döma av det frodiga gräs, som växte mellan springorna i tröskeln.

Jag hade emellertid knappt kommit upp, innan en klocksträng i ena hörnet genast föll mig i ögonen; den måste helt nyss blivit ditsatt, ty jag skulle annars ovillkorligen hava märkt den förr, och glad att hava funnit ett medel, varigenom jag kunde hoppas få denna gamla mystiska port att öppna sig, fattade jag häftigt ringsnöret; men – i detsamma intogs jag av en besynnerlig, alldeles oförklarlig känsla, en känsla av bävan och hemskhet, lika blixtsnabb, oförutsedd och obetvinglig, som den saknade all naturlig förklaringsgrund; och utan att göra mig reda varför, höll jag i några minuter snöret orörligt i handen.

Solen var i nedgående och spred över de mossiga trappstenarna, de utskjutande siraterna och de grinande satyr-huvudena på väggen, detta klara och kalla sken, som är hösten eget, och som ger en så melankolisk färgton åt allt vad det belyser; och de långa och fina grässtrån, som stucko upp mellan springorna, böjde sig ljudlöst för den svala, nästan omärkliga vindfläkt, som smög sig fram mellan husen, och sopade en liten dammvirvel framför sig nedåt den nästan folktomma gatan.

Klockan i storkyrkotornet slog 6 . . . ljudet av dess första slag klingade långsamt och klart genom aftonluften.

Som barn läste jag en gång en gammal österländsk saga om en trollkarl, som – för att övertyga en misstrogen kalif om sanningen av Profetens uppenbarelser och syner – bad den djärve tvivlaren blott doppa sitt huvud i ett vattenfat, som stod framför honom, och i samma ögonblick kalifen efterkom hans önskan, förvandlade han honom till en helt annan människa, gav honom andra intressen, andra känslor och lät honom genomgå ett helt livs olika och skiftande öden, lät honom lida, kämpa, hoppas, glädjas, åldras och slutligen dö, – men i detsamma var förtrollningen bruten; han stod åter i sitt palats, med håret ännu drypande av det vatten, vari han ett ögonblick doppat sitt huvud.

Det hade blott fordrats en sekund för denna själens långa utflykt.

Denna saga har jag sedan mången gång påmint mig, då jag själv fattats av en ögonblicklig yrsel, icke olik den trollkarlen framkallade ur vattnet; då själen liksom rymt bort eller sjunkit tillbaka i en värld, – som jag ej vet om den är minnets eller aningens, om den ligger bakom eller framför mig – där den i ett andedrag röner tusen olika känslor, genomgår tusen växlande öden och återkommer slutligen, lika plötsligt som den flydde, till det närvarandes verklighet, helt yrvaken och förvirrad av den blixtsnabba farten genom de omätliga rymder den genomgått.

Denna stund, vid porten till det gamla huset, innefattade en sådan yrsel. . . . . . . . . . . .

Fortsätt läsa romanen Hin Ondes hus





Bengt Lidner (1757–1793)


Ur YTTERSTA DOMEN


Ur Samlade skrifter III (1961)





Han öppnas, gravens port! De tröga gångjärn knarra,

Och lampans matta sken på svarta marmorn darra.

Hur strömmar mörkrets flod! Hur nordan sträv och snar

Vitt över nattens djup med stormars tordön50 far!

Dess dunder ulvars läte bryter,

Och rovet under vargen ryter,

Och irrbloss vina fram med blod i mina spår,

Och jag, hur ödsligt! jag på grifter51 vilse går.

Så irrande den dräptes vålnad svävar,

Där skogen, som ett spöke står,

Och hemsk i vintrens svepning bävar.





O, marmor stum och kall! du, i vars hårda famn

Jag högg, ack! späd ännu, en älskad moders namn,

Til dig i skuggors hem jag undan blixtren ilar .....

En son bör finna lugn där modrens huvud vilar.





Av ungdom, skönhet, dygd, se allt vad övrigt är!

I Himlen danas52 då, vad gravens svalg förtär.

Du, som med blommor strör den tistel-väg jag tågar,





O, hopp! o, vällust av mitt liv!

Min dunkla blick ej övergiv:

Han sig i evigheten vågar.





Kring jordens dränkta klot den vilse duvan far,

Stum, ensam och förskräckt mot dödens avgrund bävar;

Ack! för att rädda sig, ej gren, ej klyfta har:

På ovisshetens hav jag så i töknar53 svävar.





Omslaget till Satanalier (1860)





Anonym


DOKTOR FAUST


Ur Satanalier (1860)

Litet var torde känna, att Johan Faust var en skicklig, tysk läkare, som i början av 16:de århundradet föddes i Weimar. Enligt flera auktorers uppgift skall han vara samma person, som den Johan Fust eller Faust, vars namn blivit ryktbart, såsom en av de tre uppfinnarne av boktryckerikonsten. Vore så förhållandet, skulle han varit född ett århundrade tidigare; ty Johan Fust, en rik guldsmed i Mainz, trädde år 1450 i förbindelse med Gutenberg och Schöffer, och måste därföre, om ingen namnförväxling här ägde rum, hava levat i 150 år. Sannolikare är att doktor Faust eller trollkarlen varit en son till Johan Fust.

Huru härmed än må förhålla sig, var den unge Faust av naturen begåvad med en modig själ, en obegränsad vetgirighet och en okuvlig stolthet. Han studerade läkarekonst och lagfarenhet, samt promoverades till doktor. Även inträngde han djupt i astrologien, och sedan han även fördjupat sig i naturvetenskaperna, ägnade han sig slutligen åt magien.

Brinnande av begär att träda i förbindelse md väsenden av en annan värld, upptäckte han, efter långa forskningar, den förfärliga formel, genom vilken andar ifrån avgrundens djup kunde frambesvärjas; men han avhöll sig länge från att göra bruk av den. Snart började likväl i hans svaga hjärta en åstundan att skåda djävulen, ansikte mot ansikte, vinna seger över återstoden av hans religiösa betänkligheter, då han en dag på en spatserfärd åt landet blev varse en svart pudel, som flera gånger sprang runt omkring honom, varvid alltid ett svagt sken visade sig efter varje av hundens spår. Faust stannade förundrad; slutligen kom hunden så nära Faust, att han kunde med handen stryka på djurets svarta päls. Den lärde mannen, vars förvåning allt mer och mer ökades, återvände hem, försjunken i djupa tankar, och pudeln uraktlät icke att åtfölja honom.

Fausts upptäckter och arbeten hade till sina följder icke varit just uppmuntrande för honom. Nöd och elände hade fortfarande utgjort hans följeslagare. Han befann sig därföre nu knappt allena, förr än han åter hängav sig åt sina sorgsna tankar; dessa blevo likväl nu avbrutna genom ett oväntat tjutande av hans nya kamrat, hunden. Faust betraktade honom och varseblev, huru hunden blev allt större och huru dess ögon lyste som lågor. Icke längre betvivlande, att han hade att göra med en ande, tog han genast till sin svartkonstbok, ställde sig med den inom en krets54, uttalade besvärjelseformern och befallde anden att genast visa sig.

Hunden råkade strax i en häftig rörelse, en tjock rök omgav honom och snart såg Faust bredvid sig, i hundens ställe, en ung, förnäm herre klädd med högsta elegans. Det var Mefistofeles, den andra av de fallna ärkeänglarna och näst satan den fruktansvärdaste kämpen bland avgrundens härskaror.

De olika berättelserna om denna huvudepok i Fausts levnad avvika från varandra i sina uppgifter. Widman säger, att Faust, sedan han fast beslutat att frambesvärja en ande, samma afton begivit sig ut i en tät skog vid Wittenberg, där dragit omkring sig en magisk krets, samt hastigt och högt uttalat besvärjelseformeln, varvid plötsligen ett förfärligt larm uppstod omkring honom. Hela naturen råkade i uppror. Träden böjde sig ända till jorden; häftiga åskslag avbröto en på avstånd ljudande, dov och högtidlig musik, med vilken blandade sig rop, kvidan och vapenklang. Klara blixtar söndersleto varje ögonblick den svarta slöja, varmed himmelen var betäckt. Slutligen visade sig en flammande massa, vilken småningom antog begränsade former och bildade ett levande väsen av eld, vilket, stillatigande och ljudlöst, allt mer och mer närmade sig kretsen, inom vilken Faust stod, och omsider antog form och dräkt av en gråskäggig munk, som tilltalade Faust.

Widman gör oss även uti sin Faust-saga bekanta med det kontrakt, av vilket, såsom det försäkras, en dublett funnits efter doktorns död bland hans efterlämnade papper. Det var skrivet på pergament med mörkröda bokstäver och innehöll:

1) Att anden skulle visa sig på Fausts befallning och i synlig måtto, samt i den gestalt, som doktorn önskade;

2) Att anden skulle verkställa allt som Faust åstundade, och även ögonblickligt fortskaffa honom, dit han fordrade;

3) Att anden skulle för honom överhuvud vara en punktlig och lydig tjänare;

4) Att anden på varje tid, natt eller dag, skulle på kallelse infinna sig;

5) Att anden i doktorns bostad skulle vara synlig enbart för honom, men osynlig för varje annan.

Faust, å sin sida, förskrev sig åt djävulen utan något förbehåll att framdeles få lösa sig fri eller taga sin tillflykt till Guds barmhärtighet. Anden gav honom, såsom handpenning på kontraktet, ett skrin med guld, och sålunda blev Faust från denna tid på visst sätt härskare över världen, vilken han i alla riktningar genomströvade, överallt väckande stort uppseende.

När han icke gjorde sina resor genom luften, for han alltid i ett lysande ekipage, alltid åtföljd av sin tjänsteande, Mefistofeles. En dag blev han varse uti byn Rosenthal en ung, okonstlad flicka, vilken Widman skildrar såsom ett väsende, som alla sköna på jorden vida stått efter i älskvärdhet. Faust blev dödligt förälskad i henne, men hon var icke mindre dygdig än skön. Hon hette Gretchen. För att vända Fausts håg från denna passion, som förorsakade Mefistofeles någon oro, förde han Doktorn till Karl V:s hov, och kejsaren, som redan hade kännedom om Fausts magiska talanger, bad honom låta Alexander den store visa sig. Faust framkallade då genom sin besvärjelse Konungen av Macedonien, vilken visade sig såsom en liten, undersätsig man, med blodröd ansiktsfärg, ett tätt och rött skägg, genomträngande blick och stolt hållning. Alexander bugade sig djupt för kejsaren och riktade till honom även några ord, likväl på ett språk, av vilket Karl V icke förstod det ringaste. För övrigt var också kejsaren förbjuden att tala ett enda ord; och allt vad han därföre kunde göra, var att noga betrakta Alexander, liksom Julius Cæsar och några andra, vilka Faust för några ögonblick lät visa sig inför kejsaren.

Vår trollkarl gjorde ännu tusen dylika underverk. Sålunda berättar man bland annat, att, då han en gång förföljdes av polisen, de utskickade, som skulle gripa honom, blevo på det mest förekommande sätt emottagna av honom. Men i samma ögonblick de beredde sig att gripa och föra honom i fängelset, blev den praktfulla salen i Fausts bostad plötsligt uppfylld av fem till sex hundra män, som alla hade hans gestalt och utseende.

Om man får tro hans historieskrivare, så gjorde han till och med understundom icke just ett angenämt bruk av sin övernaturliga makt. En dag t.ex., då han uti ett värdshus satt till bords tillika med 12 till 15 gäster, som hört omtalas hans underverk och taskspelarkonster, blev han enträget ombedd, att förevisa något prov på sin konstfärdighet. Faust gjorde då, för att tillfredställa gästernas begäran, medelst en borr ett hål i bordet, varur han lät de finaste viner framspruta, liksom vattnet ur en vattenkonst. Då nu någon av gästerna icke hastigt nog höll sitt glas under vinstrålen, förvandlades denna i eld, så snart den föll på golvet.

Detta underverk förskräckte väl några av sällskapet; men Faust visste att snart skingra deras fruktan, och några av sällskapet, som vinet börjat att stiga åt huvudet, bådo honom, att framtrolla en vinstock, fullsatt med mogna och välsmakande druvor; ehuru man då var i December månad, så förkunnade Faust dem likväl att de strax, utan att uppstiga från bordet, skulle få se en vinstock, såsom de önskade; men under det uttryckliga förbud, att ingen finge röra sig från stället, och att alla skulle vänta med att avskära druvorna så länge, tills han gav lov därtill, varvid han tillika förklarade dem, att den, som icke obrottsligt lydde honom, kunde råka i fara för livet.

Sedan alla försäkrat honom sin lydnad, framställde han för alla det förvillande bländverket, att de trodde sig se framför sig en vacker vinstock, på vilken lika många druvklasar befunno sig, som de voro gäster. Denna anblick hänryckte dem så att de genast grepo till sina knivar, och höllo sig i beredskap, att, vid första tecken av Faust, avskära var sin druvklase. Faust roade sig med att låta dem förbliva i denna ställning en stund, varefter han lät vinstocken med druvorna plötsligen försvinna, och var och en av gästerna, som trodde sig med ena handen hålla uti en vindruvsklase, vilken han endast behövde avskära, såg nu, huru han med denna hand hade fattat i sin grannes näsa och med den andra höll den upphöjda kniven, så att, om de, utan att avvakta Fausts tecken, hade avskurit de förmenta druvorna, de skulle samt och synnerligen hava berövat varandra näsorna.

Vad för övrigt Fausts stora utgifter beträffar, så har man utan grund sagt om honom, att han, likt Agrippa, ägde den skickligheten, att betala sina fordringsägare med mynt av horn och trä, vilka i det ögonblick han utgav dem liknade riktiga penningar, men efter några dagar återtogo sitt verkliga utseende. Men djävulen försåg honom med tillräckligt penningar, så att han ej behövde taga sin tillflykt till ett sådant bedrägeri.

Ibland andra uppgifter om Faust, berättas det också att han varit så plågad av allt slags buller, att han ofta med tillhjälp av sin trollkonst tystade munnen på dem, som i det avseendet besvärade honom. Sålunda hände det en dag att han tillslöt munnen på ett dussin druckna bönder, så att de ej mera kunde skråla och sjunga, utan till varandras stora bestörtning blott kunde göra sig begripliga sins emellan genom tecken.

Faust hade för övrigt ingalunda övergivit tanken på att gifta sig med Gretchen; men Mefistofeles avhöll honom likväl därifrån, då Faust, genom sitt kontrakt med djävulen icke mera hade rätt varken att förfoga över sin egen person, ej heller att ingå i någon ny förbindelse. Mefistofeles höll honom därföre alltid avlägsnad från hans tillbedda, men förde honom i stället med sig till Blåkulla till trollpackornas sabbat, där han överlämnade sig alla dagar åt nya orgier och sålunda förberedde sig för sin kommande bestämmelse. Men Faust ville bliva delaktig av alla njutningar i denna världen, och det berättas därföre att han även velat bliva kung, varföre han, med Mefistofeles hjälp, kväst en mäktig monark, antagit dennes gestalt och bestigit hans tron.

Man berättar ännu många hundra under om honom; men då nu de i kontraktet betingade fyratiotvå år nära tilländalupit, gick han till sig själv. Han bävade vid tanken på det öde, som nu förestod honom. Seende helvetets portar för evigt sluta sig om honom, ville han taga sin tillflykt i en kyrka för att anropa Guds barmhärtighet; men Mefistofeles lät det ej komma därhän, utan förde honom, blek och darrande av förskräckelse, på det högsta berget i Sachsen. Faust ville även här anbefalla sig i Guds skydd och anropa den gudomliga nåden, men det var nu ej mera tid därtill, ty skickelsens timme hade redan slagit. ”Förtvivla”, sade Mefistofeles till honom ”du är nu vår!”

Vid dessa ord visade sig för Fausts ögon mörkrets furste i sin verkliga gestalt. Han hade nämligen utseende av en oerhörd jätte, som räckte ända upp till himmelen; hans flammande ögon slungade blixtar, hans mun sprutade eld och jorden skälvde under hans fötter. Med sina oerhörda och skarpa händer fattade han sitt offer, varvid han tillika uppgav ett skratt, vilket lät såsom pukvirvlar; därefter slet han Fausts kropp i stycken och nedkastade dessa tillika med själen uti helvetets nedersta djup.





Anonym


ATT KUNNA LÄRA SIG SVARTKONSTEN


Ur Svartkonstboken (1877)

Skriv på en kortlapp, med ditt eget blod, dessa orden: ”Jag giver dig detta till ett bevis”. Skriv sedan ditt namn, och sätt därefter kortlappen under kyrkotröskelen. Detta skall ske om en torsdags- kväll, men akta dig att ingen råkar eller möter dig. Gack sedan dit andra torsdagskvällen och tag på lappen och säg: ”Jag giver dig detta till ett bevis, på det att du måste möta mig nästkommande torsdagskväll”. Gack sedan hem igen, men akta dig att ingen hinner dig eller möter dig, ty du måste vara allena. Gack sedan dit 3:dje torsdagskvällen och då bör det vara rätt som dag och natt skiljes åt. Då är kortlappen borta, men bliv kvar på stället till dess det kommer en figur fram och ger dig en ask. Sedan går han sin väg, men du måste intet bliva rädd för han säger intet åt dig. – Uti densamma ask är en liten klocka. När du ringer med den klockan, så kommer där en ande fram till dig, när du är ensam. Han måste tjäna dig och göra vad du befaller och han måste göra dig allt vad du befaller eller vad du begärer av honom, antingen penningar eller annat gods och eljest andra konster, som du vill göra bruk utav. Men så ofta du vill att han skall tjäna dig, måste du ringa med klockan, så kommer han och måste göra efter din befallning.





Ola Hansson (1860–1925)


SPÖKSYN


Ur Dikter på vers och prosa (1901)

Luften är mjuk och fuktig, och snöflingorna komma nedsvävande från höjden, lätta och lena, belysta av skenet från gaslyktorna, som just börjat tändas.

Man känner sig så vek i denna lindriga töluft. Den smeker tankarna så sakta och kärligt som en kvinnohand. Och så har man en så underlig ro inom sig; ens sinne är likt den vida, tysta rymden däruppe, genom vilken snöflingorna komma dansande ned som ett skirt vitt dallrande flor.

Och alla de brutala ljuden av hjul och hovar dämpas på den fina vita snömattan, som tätnar tyst över gatorna. Människoströmmarna möta varandra, korsa varandra, den ene viker undan, den andre böjer sig in under paraplyerna, allt ljudlöst, som om livets jättemaskin arbetade tyst, men brådskande, andlöst brådskande i ängslan och bultande feber.

Och med ens gripes man av beklämning; man ser, hur den väldiga maskinens hjul i svindlande fart snurra runt, men man hör intet, och det ligger någonting hemskt i denna ljudlösa stillhet.

Skepnader skymta fram ur dunklet, man ser ett ögonblick ett blekt ansikte i skenet av en lykta, och så är det borta. Nya gestalter, nya vita ansikten i oändliga rader, i krälande virrvarr.

De ha icke tid att stanna, de ha icke tid; ingen vila för sina fötter, ingen ro i sin själ. De skola samla bröd i sin spiskammare och pengar i sin pung. Det är en andfådd, flåsande kappränning, och det gäller att icke komma efter, om man också skall springa blodet ur kroppen och nervtrådarna skola gnissla och känslorna tvina i ångest och dödskramas mellan brödtankarna.

Allt löper hop för ens syn, som speglar scenerierna, men skumt och förvirrat, med långa, oroliga strimmor av tankar in över bilderna. Hur det vimlar och krälar, vidgar ut sig och krymper in, springer upp och dyker ned, i ljudlös feberhast, med den vansinniges åtbörder, en flykt av dårar, en dödsdans av syndare; – det snurrar runt och blir tomt; – och så ser man endast en gestalt, som springer lik en fridlös gast, med förbannelsens skrämmande spöke i hälarna, och ett vitt ansikte i lyktskenet, förskrämt och vitt. – –

Och så kommer man att tänka på en gammal saga, från den tid, då den lede själv ännu vandrade kring här på jorden.

Han kom en söndagsmorgon genom en by, där ungdomen dansade, fastän det redan ringde i kyrkan.

Och då gjorde den lede sig till en fin herreman, och så gav han sig in bland den lustiga skaran. Och så bad han att få börja slutdansen, och det fick han lov.

Och åstad bar det, över vägar och diken, över ängar och marker, över dälder och backar, som en virvel, ända upp på bergstoppen. Och där dansade den lede av hjärtans lust med pojkarne och flickorna, ända tills den sista hårtofsen var avnött på deras huvuden. – – –

Men detta är ju endast en gammal saga. Och nu är ju inte den lede längre här på jorden, och nu dansar man inte, sedan kyrkklockorna ringt helg.

Men något måste där dock vara, eftersom jag kom att tänka på den där gamla dumma historien, då jag såg det bleka ansiktet i lyktskenet, förskrämt, tärt och vitt.



Carl Larssons illustration till Goethes ”Skattgräfvaren” (1876).





Erik Johan Stagnelius (1793-1823)


TILL FÖRRUTTNELSEN


Ur Samlade skrifter 2





Förruttnelse! hasta, o älskade Brud!

Att bädda vårt ensliga läger!

Förskjuten av världen, förskjuten av Gud

Blott dig till förhoppning jag äger.

Fort, smycka vår kammar – På svartklädda båren

Den suckande älskarn din boning skall nå.

Fort, tillred vår brudsäng – med nejlikor55 våren

Skall henne beså.





Slut ömt i ditt sköte min smäktande kropp!

Förkväv i ditt famntag min smärta.

I maskar lös tanken och känslorna opp,

I aska mitt brinnande hjärta.

Rik är Du, o Flicka! – i hemgift56 du giver

Den stora, den grönskande jorden åt mig.

Jag plågas häruppe, men lycklig jag bliver

Därnere hos dig.





Till vällustens ljuva, förtrollande kvalm57

Oss svartklädda brudsvenner följa.

Vår bröllopssång ringes av klockornas malm

Och gröna gardiner oss dölja.

När stormarne ute på världshavet råda,

När fasor den blodade jorden bebo,

När fejderna rasa, vi slumra dock båda

I gyllene ro.





Olof Christoffersson (1869-1944)


ATT MANA UPP EN DÖD


Ur Svartkonstbok från Skytts härad i Skåne (1915)

Med en årsgammal hasselkvist göres en krets omkring graven, från vilken du tager mull 3 gånger i din vänstra hand. Säg så: Jag manar dig du döda lekamen med din anda, vid Kristi † jungfru Marias börd och de heliga evan- gelisters och apostlars gång, att du står upp och möter mig här på detta ställe innan tolvtiden, då jag vill fråga dig hemligen; och du skall svara mig 3 ord, dem jag icke uppenbara skall; och besvär jag dig, att du ej löper utom denna krets, ej heller till minsta huvudhår skadar, i heliga trefaldighetens namn och Marias börd och de heliga evangelisters och apostlars gång. Amen.

Skriv sedan dessa tecken omkring kretsen: †††✩⊐⌶††† så sätt grenen i jorden och gå 2 eller 3 steg baklänges utom kretsen.

När han har talat med dig löper han avigt omkring i kretsen. Kasta då 3 gånger mull emot honom i nio kretsar så går han strax ner.





Anonym


SKENDÖD


Denna berättelse av ej namngiven person återges i Svensk mystik (1871) utgiven av Per Gustaf Berg.

”Jag hade någon tid legat i nervfeber. Mina krafter avtogo med varje dag; men ju svagare min kropp blev, desto högre grad av livlighet erhöllo mina känslor. Jag läste i doktorns ögon, att han gav allt hopp om mig förlorat; mina vänners suckar och bedrövade utseende lämnade mig fullt bevis, att det var förbi med mig.

Det var mot aftonen crisis inträffade. Jag intogs av en besynnerlig oförklarlig köld eller rysning. – Ett hastigt susande för öronen började. Jag såg förunderliga gestalter vid min säng; de voro lysande, fantastiska och kroppslösa; jag var vittne till ett skådespel, vilket jag såg endast genom en prisma; jag ville göra en rörelse, men förmådde icke. En förskräcklig förvirring intog mig under några ögonblick. Då den var över, återkom min fattning i full klarhet; men jag var beröfvad all slags rörelseförmåga. Jag hörde huru man grät vid min säng, och att sjukvakterskan sade: ”Han är död.” Jag kan ej uttrycka, vad jag kände vid dessa ord. Jag använde hela kraften av min vilja för att röra mig; men jag förmådde icke en gång röra ögonlocken. Efter en liten stund kom min bror och med darrande, nästan konvulsiviskt rörd hand strök mig över ansiktet och tillslöt mina ögon. Världen låg nu i mörker för mig; men jag kunde ännu höra, känna och lida.

Sedan mina ögon blivit tillslutna, hörde jag någon av de närvarande säga, att min bror gått bort ur rummet, och snart förnam jag, att man lagade sig till att kläda mig som lik. Känslolösheten hos de kvinnor, som hade denna befattning, var för mig ännu förskräckligare, än mina vänners bedrövelse. De skrattade sins emellan, under det de vände mig än på den ena, än på den andra sidan, och hanterade undär lättsinnigt prat min kropp, den de ej ansågo för annat än ett kadaver.

Sedan de klätt av mig, gingo dessa usla varelser sin väg, och nu började den skändliga formaliteten med en tillgjord sorg. Under tvenne dagar kommo mina vänner för att se mig. Jag hörde dem tala sakta om mig, och två av dem rörde mig med sina fingrar. Mot aftonen andra dagen tyckte någon att det började kännas liklukt.

Man lade mig i likkistan. Min bror lade mitt huvud på min, som man trodde, sista huvudkudde, och jag kände hans varma tårar falla på min panna.

Sedan alla de, som på något sätt deltagit i mitt öde, beskådat mig i likkistan, hörde jag dem gå sin väg. Tvenne personer lade locket på kistan och började spika till det. Den ena måste gå ut, innan arbetet var slutat; den andra började vissla, under det han slog i spikarne, likväl upphörde han snart med visslingen under det han fulländade spikningen.

Man lämnade mig därefter ensam i rummet. Jag visste likväl, att jag icke var begraven; och ehuru orörlig samt omgiven av mörker, hade jag ännu något hopp; men det räckte ej länge. Begravningstimman var inne – jag kände, att man lyftade upp kistan och bar ut den; jag kände och hörde, att man satte den på likvagnen. Denna var omgiven av en mängd vänner och likgiltiga personer; några talade tämligen högt om mig samt till och med till mitt beröm. Likvagnen sattes i rörelse. Jag visste att den förde mig till graven. Den stannade, och kistan avlyftades. Av den ojämna rörelsen märkte jag, att jag var på bärarnes skuldror. Det blev en liten paus. Jag kände kistan sväva; den var vid brädden av graven. Man släppte efter listerna, och jag föll med en häftig stöt ned i djupet. Jag gjorde den förskräckligaste ansträngning, för att låta höra något ljud – förgäves; min kropp var orörlig.

Straxt därefter kastades tre skovlar jord på kistan. En stund därefter sattes spadar i rörelse, och jordklimpar började nedkastas under förskräckligt dån. Bullret avtog småningom, och av en för mig märkbar återtryckning, förstod jag, att dödgrävaren trampade med fötterna på graven och jämnade den med baksidan av spaden. Även dessa ljud upphörde – och omkring mig härskade nu en djup tystnad.

Jag kunde ej beräkna timmarne. ”Det är döden”, tänkte jag, ”och jag är dömd att till yttersta domen förbliva i jorden. Min kropp skall övergå till förruttnelse och maskarne skola göda sig under den högtid, man med så mycken iver och skyndsamhet berett dem.”

Under denna rysliga överläggning, trodde jag mig över mitt huvud i hast höra ett dovt buller, som tilltog och kom allt närmare. ”Kan det vara möjligt”, tänkte jag, ”att mina vänner torde hända frukta, att man för hastigt begravit mig?” Detta hopp trängde som en hastig ljusstråle fram igenom dödens mörker.

Bullret upphör, likkistan öppnas bakom mig, man fattar mig om halsen och drager mig ur likkistan. Jag kände ånyo luftens intryck; men den var kall. Jag bars hastigt bort; – det förekom mig, som hade det varit till domen i andra världen.

Efter en stund släpptes jag av de händer, som burit mig, och föll ned, som en livlös kropp; – men icke på jorden. Några ögonblick därefter befann jag mig på en vagn, och av några uttryck förstod jag, att jag råkat i händerna på två sådana tjuvar, som leva av stöld ifrån gravarne och sälja sitt byte. En av dessa uslingar sjöng oanständiga visor, under det vagnen rullade utåt gatan.

När den stannade, lyftades jag av och bars in i ett rum, vilket jag gissade av temperaturens förändring. Sedan man klätt av mig, lades jag där på ett bord. Genom båda tjuvarnes samtal med en annan person, som fört in dem, erfor jag, att jag samma natt skulle dissekeras.

Ännu voro mina ögon tillslutna; jag såg ingenting. Men snart hörde jag att herrar medicine studiosi voro samlade. Några av dem gingo fram till bordet och undersökte mig med uppmärksamhet. De voro förtjusta över att man skaffat dem ett så förträffligt subjekt. Slutligen kom även läraren.

Innan dissektionen börjades, föreslog han att göra några galvaniska försök på mig, och apparaten sattes i verksamhet. Den första stöten kom alla mina nerver att bäva, som strängarne på en harpa. Studenterna beundrade denna konvulsiviska rörelse. Den andra stöten öppnade ögonen på mig, och den första jag såg var läkaren, som skött mig; men ännu var jag såsom död. Emellertid kunde jag snart ibland studenterna igenkänna flera ansikten, som voro mig bekanta; några nämnde mig vid namn och beklagade att det ej var liket av en obekant person.

Nöjd med de galvaniska fenomenerna, tog nu läkaren till kniven och satte spetsen av den i hjärtgropen. Jag kände ett förskräckligt söndersargande av huden; en konvulsivisk rysning blev följden därav, och ett rop av förskräckelse uppstod i salen. Dödens isskorpa hade brustit; min dödssömn var slutad. All möjlig omsorg användes till mitt vederfående, och efter en timmas förlopp återkom jag till mina sinnens bruk.”





Anna Maria Lenngren (1754-1817)


GENGÅNGAREN


Ballad på visst sätt (1809)


Hämtad ur Samlade skrifter II (2000)

Ingår även i Skalde-försök (1819)





1.

Månan från en glugg på luckan

Gav ett blekt bedrövligt sken.

Lisa, under sorg och suckan,

Vred sig i sin bädd allen.





2.

Ständigt hade hon i hågen

Styrman Niclas Wäderhatt,

Som så plötsligt föll i vågen

I sitt rus vid Kattegatt.





3.

Än dess tankar togo kosan

Bus58 där hennes Niclas sank;

Än hon nöp en tröst ur dosan

Utav pinsback59, nött och blank.





4.

Det var midnatt — nå vad hände?

Först på dörrn tre starka slag;

Så en röst, som Lisa kände:

Lät upp60 Lisken, det är jag!





5.

Lisa kom i ångst och klämma,

Ropte i förskräckelsen:

Det är Nilses egen stämma,

Hu bevars! han går igen.





6.

Hastigt såg hon dörrn på gavel,

Märkte grant hin ondes streck;

Tyckte som en dunst av svavel

Vad som var en dunst av beck61.





7.

Der stod Nils i bussaronger62.

Lisa, under täcket gömd,

Ropade så hemsk och ånger:

Arma själ är du fördömd!





8.

Röst från spöket: Skall du fasa

För din Niclas, dumma nöt!

Kom jag från fördömdas brasa,

Vore jag väl ej så blöt.





9.

Jag är säll på bästa viset,

Våt — men det är regnets skull;

Kommer just från paradiset,

Första krogen vid Norr Tull.





10.

Båtsman Gös dig skrev med rätta

Hur jag sönk i bränningen;

Men den skurken glömt berätta

Att jag kom till livs igen.





11.

Lisas fröjd — vem kan väl mäkta

Säga ut hur hon blev glad? —

Kära Läsare! ursäkta

Vändningen av min Ballad.

1809.





Anonym


Ur DÖDDANSEN


Skillingtryck från 1858.





Så kolsvart natten är, tyvärr!

På vägar genom träsk och kärr

Går vandraren i stormens sus. –

Men se! vad skimrar där för ljus? –





”Snart hem och brud jag skåda får!” –

En genväg tar han, snabbt han går,

Då: ”Följ med mig!” han hör ett ljud –

Så fann han både hem och brud.





Johan Johansson Törner


MOT MAKTLÖSHET


Ur Underrättelse om Swartkonst-Boken och Runorna (1789)

Koka ett ägg i Patientens urin, som står en tum över, tills vattnet står lika med ägget, stick så en hop hål däri med en pinne in till blomman63, koka åter tills allt är inkokat och lägg det i en myrstack, på 8 à 9 dygnet hava de blivit bra.



Bild: Arthur Sjögren, ur Ordalek och småkonst (1905)





August Strindberg (1849–1912)


Ur CHRYSAËTOS


Texten hämtad ur Samlade Verk 51. Ordalek och småkonst (1989)

Den finns även i en illustrerad utgåva från 1905: Ordalek och småkonst





Vad vänta de tråkiga kråkorna

Därnere på höstlig hed?

Förr var det bara råkorna

Som fällde i nakna träd.





Vad vänta de bråkiga kråkorna

Som stryka i hundratal?

Är det åtel64 och agn

På hemslaktarns vagn?

Eller ligger på strö

Ett djur som skall dö

Eller hålla kråkorna bal?





Vad vänta de bråkiga kråkorna

Därnere framför mitt hus?





De hänga i lindarne,

Och gunga för vindarne;

På nattkvist kraxa de,

På morgonkvist flaxa de,

Och vänta att dager blir ljus.





Vad tjuta de svarta hundarna

I tobaksplantörens gård!

De luffa och leta i lundarna;

De hålla väl vaka och vård.





Vad sjunga de svarta hundarna?

De sjunga väl icke ut lik?

De sitta i klunga,

Och tjuta och sjunga

Halsarne sträckta,

Öronen stäckta ...

Nosarne heta och torra ...

Nu höras de morra,

När ugglorna börja sitt skrik.





Vad skrika de gula ugglorna

På tobaksladornas tak,

När rostiga flöjeln med bugglorna65

Knappt håller i vinden sig rak?

Vad sjunger den rostiga flöjeln,

Vid nattvindens sorgemusik?

Är det lik eller vitt?

Gäller mitt eller ditt?

Är det sorg eller nöd,

Eller varslar det död?

Det är död, det är nöd, det är lik!





Vad göra de krokiga karlarne,

Därnere på hedens snö?

De sätta väl snaror för hararne

Me’n marken ligger i tö.

Granris bära de,

Störar skära de,

Ruska ut vägen

Mäta ut stegen;

Vinterväg är det,

Brister eller bär det

Där bortnast på islagd sjö?





Vad göra de krokiga karlarne

Vid ingången till mitt hem?

Nu knakar porten i nararne66

En snö-il slår den i kläm.

Karlarne strö

Granris i snö;

Flingorna falla

Snöstjärnor kalla,

Spåren fylla de

Ner mylla de

Allt! Allt! Allt!

Vit och bitter är snön som salt!





Slädorna komma, kuskarne skrika,

Lyktorna flämta, dagen går ut.

Karlarne bära, karlarne spika ...

Sagan är slut! Sagan är slut!





Bild: Albert Engström





Noter

1)

förspörjas märkas



2)

täckelset större täckande tyg; täcke



3)

kärrbrinken kort brant backe vid kärret



4)

chemise linne; klänning



5)

hardun ängsull; en växt



6)

predestinerad förutbestämd



7)

Harmligt Retfullt, irriterande



8)

rostet här: rostigt



9)

skräva skreva



10)

kvedebarnet ofött barn; kved betyder livmoder



11)

Vi Varför



12)

funder lömska knep



13)

mjöldoft lite mjöl



14)

viskor hopbundna kvistar som användes som redskap vid rengöring



15)

byket slödder, dåligt följe



16)

kabbalistiskt mystiskt, hemlighetsfullt



17)

två tum ca 5 cm



18)

bleck tunn plåt överdragen med tenn



19)

lommen fickan



20)

gack gå



21)

Herr W* Skillingtrycken var ofta baserade på verkliga rättsfall. Den samtida publiken hade hört om fallet och visste vem Herr W* var.



22)

panaman stråhatten



23)

världsförgäten bortglömd av världen



24)

av ”tout le monde” av alla/hela världen



25)

klitternas sanddynernas



26)

gepäcket bagaget



27)

ballongmaner likt en ballong



28)

listade smög



29)

fyr man



30)

l’hombrepartier ett slags kortspel



31)

målarhabit målarklädsel



32)

ringberg ringformigt kraterberg (som på månen)



33)

guttaperka ett gummiartat ämne



34)

vin vinande ljud



35)

pincenéen glasögon som hålls fast med en klämma över näsryggen



36)

astigmatism synfel



37)

prosaiska vardagliga



38)

snugga liten tobakspipa



39)

”Doch kommt die Morgensonne, zerfliesst’s wie eitel Schaum.” ”Men när morgonsolen kommer, då löses det upp som rök.” Ur en dikt av Heinrich Heine.



40)

klaver piano



41)

viv fru



42)

tolvterna mängd av tolv



43)

kasar eldar



44)

lopp sprang



45)

deras bane det som dödade dem



46)

stalp rasade ner



47)

ren redan



48)

sirat utsmyckning, krusidull



49)

karyatid pelare i form av skulpterad kvinnofigur



50)

tordön åska



51)

grifter gravar



52)

danas skapas



53)

töknar töcken, dimmor



54)

krets cirkel



55)

nejlikor är traditionellt begravningsblommor.



56)

hemgift: pengar eller egendom som bruden har med sig till det gemensamma boet vid giftermål.



57)

kvalm: kvav, osund luft



58)

bus direkt



59)

pinsback ett slags mässing



60)

lät upp öppna



61)

beck ett svart ämne från tjära



62)

bussarong ett löst sittande, skjortliknande plagg



63)

blomman: äggulan



64)

åtel del av död djurkropp som placerats ut av människor, t.ex. som jaktlockbete



65)

bugglorna bucklorna



66)

nararne, av nar sammanhållande bjälke i dörr





Roligt nästan jämt. Kåserier ur Litteraturbankens samlingar





Bokutgåva


Litteraturbanken 2018





Epub-version


Verkets rättighetshavare och Litteraturbanken.se.

Får inte spridas eller förändras. Får inte utnyttjas kommersiellt.





Skapad 2020-11-18.





Läs mer


Här kan du läsa verket på Litteraturbanken. Mer om och av Paulina Helgeson kan du läsa här.





Litteraturbanken.se – The Swedish Literature Bank





Inledning


Älskat, läst, omläst – och bortglömt?

Det klassiska kåseriet är en genre som idag har fallit delvis i glömska. Kåserisamlingar dyker sällan upp på sidorna i Svensk bokhandels kataloger, och vill man frossa i kåserier så har man länge fått styra stegen till antikvariaten snarare än till boklådorna.

Men kåseriet förtjänar att lyftas fram och dammas av! Det förtjänar också nya läsare och nya sammanhang. En riktigt rolig text är tidlös, och kan upptäckas och återupptäckas hur många gånger som helst. Ett lysande exempel ur innevarande samling är Hasse Z:s ”Tätning av en båt”, där de olycksdrabbade herrarnas leverne kan kännas avlägset, medan det absurda och roliga i skildringen helt saknar bäst före-datum.

Därför har Litteraturbanken valt att tillgängliggöra en mängd kåserier av bland andra Barbro Alving (signaturerna Bang och Käringen mot strömmen), Lennart Nyblom (signaturen Red Top), Anna Lisa Wärnlöf (signaturen Claque), Astrid Lindgren, Viveca Lärn och Gunnar Ohrlander. Inget återuppväckande av kåseriet vore förstås möjligt utan den nyss nämnde Hasse Z, eller hans son Erik Zetterström, för alla känd som signaturen Kar de Mumma.

Kåsörerna från den svenska guldåldern var välkända, och hade en enorm och engagerad läsekrets. Exakt hur engagerad kan man få veta i ett av Barbro Alvings kåserier ur samlingen Mänskligt att döma från 1959:

När man hör av sig vecka efter vecka och år efter år i en spalt som denna och berättar (nästan) allt om sig och de sina så kommer man i ett anonymt och alldeles förtjusande förhållande till en massa människor. (…) Det finns en ryttmästare i Finland som kunde bli docent på denna familj. Han vet mer om oss än vi vet själva. Han har, på grundval av mina primärtexter, bedrivit egna vetenskapliga forskningar och vet vad Viran egentligen heter och vad dottern mäter i strumplästen och förmodligen vad jag har i kvarskatt (vilket i så fall borde göra denne varmhjärtade man nedstämd).

Med kåsörer kan man vara allätare, och sluka allt som kommer i ens väg. Man kan också hitta några favoritförfattare, och kräset hålla sig till dessa. Exakt vad ett kåseri är, är inte helt lätt att svara på. Ibland, men inte alltid, kan det vara lättare att säga vad det inte är. För den som vill ha en djupdykning i frågan rekommenderas kåsören Kristian Wedels essä ”Kåseriet och jag”, specialskriven för Litteraturbanken och en perfekt följeslagare in i kåseriets värld. Samme Wedel återfinns här i antologin, och när man läst bidraget ”Konfektmakare Hansens svensexa” är det bara att leta upp Hasse Z:s samlade – Tätning av en båt och ge sig i kast med ”Konfektmakare Hansens isskåp”. Och nej – namnlikheten är ingen slump. Litteraturbanken hoppas att den här antologin kan bli en ingång till den roligare, märkligare, vackrare och mer upplyftande värld som är kåseriernas. Alla behöver kåserier!

Paulina Helgeson, september 2018





Barbro Alving


(Käringen mot strömmen)


LIK I LASTEN


Vi har aldrig tänkt på det själva. Men i går kväll fick vi liksom en liten aning om saken. Det var en dambekant som kom och hälsade på, och det var när hon tappade jumperstickningen och svimmade och föll ur fåtöljen med en liten duns som vi kom att tänka på det.

D. v. s. först blev vi bara förvånade. Hon såg inte det minsta klen ut när hon kom, och kvällen förflöt precis som alla andra idylliska söndagskvällar hos oss så här på hösten. Utanför de blanksvarta rutorna strök november med klafsande steg. Innanför sprakade en brasa i öppna spisen, och i köket klirrade Signe löftesrikt. I ett soffhörn satt Viran och läste uppmärksamt i en bok. Borta på en dyscha låg jag med en annan bok, för gästen hade sagt ordentligt ifrån att hon inte ville störa, bara sitta med i all trevnad. Barnet var knäpptyst, det låg och läste inne hos sig.

Viran lät boken sjunka i knät och såg tankfullt bort på mig.

– Om jag mördade dig så skulle jag väl inte gå och gräva ner dig i en skog så jag inte fick ut försäkringen!

– Nej, det vore ju idiotiskt, sa jag.

Det blev tyst en stund igen. Brasan susade. Prasslande blad vändes.

– Fast å andra sidan, sa Viran och såg lite hjälplös ut. Var skulle jag ...

– Vedlåren på balkongen, sa jag lite tveksamt.

– Ja, kanske det, sa Viran och lyste upp. Jag undrar hur länge man kan ha ett lik i vedlårn innan det börjar ...

– På vintern borde det väl gå bra ganska länge, sa jag.

Signe kom in med kaffebrickan. Viran och jag såg båda på henne, och det tändes en glimt i bådas blick.

– Det vore bättre med Signe, sa jag. För det perfekta brottet, menar jag. Alla människor vet ju hur mycket vi uppskattar Signe. Om vi mördade ...

– Då ska jag be att få påökt, sa Signe.

– Visst, visst, sa vi.

Men Viran var inte nöjd. Jag såg på henne att det var något som tryckte henne.

– Jag förstår, sa jag. Det är för stor risk i alla fall. Alltid är det någon kriminalkommisarie som snufflar reda på det när man hör ihop så dant som vi och Signe. Nej, det bästa vore ...

– Just det, sa Viran. Vi angriper problemet fel, det är hela saken. Att bli av med liket är ju rena löjan. Vi kör bara ut till Torpet, precis som vanligt, och gräver opp dom där gamla konservburkarna nere vid sjöbon och lämpar dom ovanpå. Ingen människa skulle tänka på att det var något konstigt även om dom såg oss, så mycket tokiga kollin som vi har kånkat ur bakluckan och ner på tomten. Men vitsen är att hitta någon att mörda som liksom inte alls skulle sättas i samband med oss just vid den tidpunkten. Någon som bara var hos oss tillfälligt, och som inte blivit sedd när den kom och inte hade sagt till någon att den skulle hit ...

Det var här som jumperstickningen föll och den lilla dunsen kom. Den bekanta damen besöker oss sällan och är ensamstående.

Och det ruskigaste är att vi märker det inte själva. Varje höst förvandlas vårt hem till en fasans boning; det börjar när deckarfloden kommer som man ska recensera. Vi lever i mord. Vi har så mycket alibin så vi vet inte vart vi ska vända oss. Viran vet så mycket om krutstänk så hon borde knytas till försvaret.

Det är mycket tyst hos oss om höstarna. Ingen får tala om en deckare förrän den andra också har läst den, och långa perioder läser vi i sick-sack så ingen kan öppna mun utan att den andra väser: Säg inget! Men vi knyts ändå samman med de fastaste av band: dem som förenar två som inte kan med utomhusmord på landet där folk kan smyga hur som helst i buskarna och man måste ha kartskiss.

Andras små barn kommer in och ber lilla mor berätta om Anne på Grönkulla. Vårt kommer in, dänger en bok ifrån sig och säger:

– Jag gillar inte meljön i den här. Kan inte mamma berätta den där andra i stället, om han som smuggla tjyvar i likkistor i London ...

Vi förstår henne. Anne på Grönkulla, den sillmjölken, har aldrig smugglat minsta lilla tjyv.

✣

Ur Femte resan, 1950.





Hans Zetterström


(Hasse Z)


DÖRREN


Fröken Alice Åkerholm kom ut och gästade Lindström över midsommaren. Vi blevo mycket glada över att hon kom, ty hon hade med sig goda konserver samt flera flaskor vin. Fröken Åkerholm är dessutom en mycket angenäm och älskvärd människa med ofta ganska omedelbara och originella slutsatser.

Då fröken Åkerholm skulle gå till sängs på aftonen av den första dagen sade Lindström:

– Du får ligga i gäststugan. Vi ha hyrt ett särskilt litet hus för dig. Du får ligga alldeles ensam där i en patentsäng som i alla händelser icke är mer än 11/2 meter för kort. Du är ganska lång, min kära Alice.

Fröken Åkerholm var mycket nöjd med gästhuset. Hon bodde där i 3 dagar och då hon for, tog hon med sig nyckeln till förstudörren. Ingen trodde att fröken Åkerholm stulit nyckeln, vi förstodo genast att hon fått den med av misstag. Som det sedan visade sig hade hon icke alls fått den med sig. Men då vi icke hade någon nyckel, kunde vi icke stänga stugan, vilket oroade och störde oss i 3 dagar. Icke därför att någon bodde i stugan utan därför att vi bägge hålla på ordning i allt. Dessutom hade vi hyrt stugan med nyckel. Det skulle se mycket illa ut om vi lämnade den utan nyckel.

På fjärde dagen sade Lindström:

– Du får telefonera till Alice efter nyckeln. Det här duger inte. Vad skall grosshandlare Lewin, som rår om stugan, tänka? Jag är uppfostrad till noggrannhet och ordning i allt – Alice måste skicka hit nyckeln.

Fröken Åkerholm förklarade att hon inte sett nyckeln. Att hon låst dörren och tagit in nyckeln men sedan inte tänkt på den vidare. I sitt bagage kunde hon ej finna någon nyckel. Ett missförstånd måtte föreligga. Hon brukade inte ta med sig andras nycklar. Säkerligen låg nyckeln inne i eller utanför stugan. Hon bad om sina hjärtliga hälsningar samt tillade att hon hade ett myggbett på vänstra benet.

Vi letade på nytt efter nyckeln. Utan resultat. Vi vände upp och ned på alla möbler, skakade dem, släppte dem, togo fatt i dem igen och slungade dem åter ifrån oss. Vi buro oss åt precis på det sätt som man alltid gör då man letar efter en sak som man inte hittar. Men vi funno ingen nyckel. Efter tre dagar skrevo vi till fröken Åkerholm och sade henne, att även om hon ej haft nyckeln, var det dock hennes skyldighet att skaffa en ny, ty hon var den som sist haft hand om nyckeln. Fröken Åkerholm svarade, att hon var mycket ledsen över vad som hänt, men upplyste samtidigt, att hon omöjligt kunde skaffa en nyckel, då hon ej visste hurudan den skulle vara för att passa till dörren. Hon kunde icke gärna gå till en smed och säga:

– Jag vill att ni är snäll och gör en nyckel till en röd stuga med plantering utanför. Ingen smed i världen kunde göra en sådan nyckel. Högaktningsfullt o. s. v.

– Detta är blott undanflykter, sade Lindström. Hon vill komma ifrån saken. Men hon måste skaffa en nyckel.

Naturligtvis, sade jag. Vi skicka henne dörren att ta mått efter. Vi skulle ju kunna skicka bara låset, men det slarvar hon väl också bort. Vi skicka dörren.

Dagen därpå sändes dörren till fröken Åkerholm, till hennes bostad i staden. Vi gåvo en expressbyrå i uppdrag att bära hem den till henne.

Sent på kvällen telefonerade fröken Åkerholm till telefonstationen och anhöll att man skulle se efter hur det stod till hemma hos oss.

Men ingen nyckel. Vi skrevo ett litet brevkort och frågade vördsamt om arbetet var i gång. På kvällen kommo två karlar från ångbåten bärande med dörren. Vi sutto på verandan och talade om möjligheten av ett torskfiske vid Huvudskär då dörren kom. Den var sig lik. Men i nyckelhålet satt en lapp på vilken stod: Ni kan skämta med någon annan. Jag har inte tid med er. Alice. P. S. För resten reser jag om några dar till Köpenhamn.

Fröken Åkerholm brukar bo på Bristol i Köpenhamn. Och vi sände alltså dörren till Hotell Bristol i Köpenhamn. Det var mycket besvärligt och mycket kostsamt. Men då vi en gång åtagit oss en sak måste vi slutföra den.

Fröken Åkerholm kom till hotellet. Portieren kände igen henne, blev mycket glad och sade:

– Det har kommit ett stort kolli till fröken. Vi har det i magasinet, det är så stort.

Fröken Åkerholm gick med ut i magasinet och sedan två karlar av betjäningen arbetat med yxa och en hovtång i 35 minuter fick man fram dörren.

Fröken Åkerholm gick upp på sitt rum och grät.

Sedan skrev hon ett telegram:

Vad är meningen? Jag bränner upp dörren!

Alice.

Vi svarade omgående:

Dörren Lewins. Åverkan straffbar. Sänd nyckeln. Danskt järn duger.

På detta fingo vi intet svar. Vi väntade länge. Slutligen nådde oss det bud att fröken Åkerholm rest till Italien och lämnat dörren på Bristol, där den låg i magasinet.

Vi gingo då till snickaren Lundström på ön och beställde en ny dörr med nyckel till. Snickaren Lundström tog mått och gjorde en trevlig dörr, men då det var mörkt på kvällen råkade han av misstag ta svart färg i stället för röd då han målade dörren.

En svart dörr gör sig icke så bra till en röd stuga som en röd dörr, varför vi en vacker förmiddag, då solen sken, målade stugan svart. Så att alltsammans blev i samma färg.

Vi flyttade sedan plötsligt till staden och skrevo till öns ägare:

– Den riktiga dörren till den svarta stugan är röd eftersom stugan var röd. Men nu är stugan svart. Högaktningsfullt o. s. v.

Lindström hittade sedan den verkliga nyckeln.

Den föll ur en byxficka då han klädde av sig en afton. Han kunde omöjligt förstå hur den kommit dit.

✣

Ur Tätning av en båt, 1948.





Jan Olof Olsson


(Jolo)


VI BLOMSTRAR FLYKTIGT


Ett känt grepp vid återgivandet av citat är – förutom att inte låtsas om att det är citat utan framlägga det som sitt eget uttalande – att låtsas som om man inte var säker på var man läst det man citerar. Man inleder citatet alltså så här:

”Var det inte Flaubert som skrev en gång, att ...”

Eller:

”Någon, jag skulle tro Kierkegaard, skrev en gång i ett brev ...”

Det fina med detta är att det inte verkar som om man slagit upp det för just detta tillfälle eller slumpvis råkat på det under sin läsning, utan att man är full av sådana citat som genom läsning magasinerats hos en och att man självfallet – det är det blygsamma med knepet – inte kan riktigt veta vem som sagt det när man öser ur sin läsnings, sitt minnes hav. En osäker, svävande hänvisning verkar vederhäftigare än en exakt.

Alltså: på sidan 315 i ”De långhåriga merovingerna” (Stockholm, 1933) skriver Frans G. Bengtsson om pessimismen och berättar då om en studiekamrat i Lund som låg länge en förmiddag under den första vårveckan, och då han upplystes om att det var vår ute sade:

– Ja, så att nu har vi snart vintern här igen.

Vare sig detta berättas som exempel på en ohämmad pessimism eller inte, uppfattas det så vid läsningen. Det för mig obehagliga i denna anekdot är att det inte är mig främmande. Jag anar visserligen inte vintern i slutet av april eller början av maj, vilket det bör vara frågan om här. Men jag har skjutit fram mina första noteringar om den första aningen av vinterns ankomst allt mer och mer och börjar nu själsligt ställa in mig på den långa vinternatten i mitten av juli; kanske redan i slutet av juni.

Mitt första tecken är att syrenerna blommar ut. Det är något gripande med syrener. De blomstrar verkligen flyktigt och vissnar sannerligen länge. Jag har syrener vart jag går, och de finns på oväntade ställen inne i stenstan. Jag tillbringar, tycker jag, en orimlig tid med att vänta på dem, och själva väntan är full av spänning och förhoppningar, föreställningar om allt möjligt man ska ha för sig ”om sommaren” medan syrenerna blommar. Man ska gå på skivor, åka motorbåt, sitta på verandor ...

Pang; så är syrenerna utblommade och kan endast upplevas uppe i Norrland.

Det är få saker som ser så jämmerliga ut efter utblomningen som syrener. De kan heller inte vissna på ett anständigt sätt, utan ser smutsiga ut sedan de haft sin tid. Varje buske sprider ett förtätat svårmod omkring sig.

När syrenerna då ter sig som sjaskigast och man erinrar sig att man inte hunnit ut på fjärdarna i någon motorbåt, inte varit på någon skiva och knappt suttit på någon veranda, signaleras tippningen och bilder visar fotbollsspelarna i full trim inför serien:

– Formen i höst?

– Skaplig.

– Särskilda planer?

– Gamla vanliga.

– Tränat hårt?

– Så där.

– Flyttar ut på yttern?

– Just det ...

och så vidare, i sportmäns syntaktiskt åtstramade samtalston.

I och med att serierna börjar, piskar redan höstens slagregn fönsterplåten, en kall vind drar över Råsunda, och det är så gott som november.

Lärdomen av detta är att man aldrig ska uppskjuta något roligt. Somrar har runnit ur mina händer sedan jag i vårslasket bestämt allt jag skulle göra på sommaren och sedan gått och väntat med det och skjutit på det ”tills det blir lite varmare”. Nu är det slut med min väntan: Nästa år ska bli annorlunda – skivor, ena skivan efter den andra.

Och jag ska inte vänta på syrenerna ens. Dessa de bedrägligaste av blommor.

✣

Ur Lösnummer, 1959.





Anna Lisa Wärnlöf


(Claque)


KONVALESCENT


Majorskan, nyopererad för gallsten, vacklade ur bilen, kravlade vid majorens seniga arm uppför trapporna och sjönk med ett stön av lättnad ner på schäslongen vid det öppna fönstret i förmaket.

– Gud ske lov, att Elisabeth är hemma igen, sade majoren innerligt och bufflade till kuddarna efter bästa förstånd.

Majorskan instämde med ett kvidande och vände en något urlakad iris emot honom.

– Jag har en bön till Bruno, viskade hon. Lova att Bruno uppfyller den.

– Naturligtvis, sade majoren skakad. Om det är något jag kan göra för Elisabeth, så.

– Lova att jag slipper borsta tänderna, tvätta öronen och få håret flätat i gryningen, bad majorskan. Jag vet, att detta är ett de friska och starka människornas privilegium och att det är självsvåldigt av en sjuk gumma att begära det – men lova ändå, Bruno!

– Jag har väl aldrig hört på maken, sade majoren.

– Nej – jag visste det! sade majorskan och föll resignerat tillbaka mot kuddarna. Det sade syster Birgitta också. Det var dumt av mig att nämna det. Glöm det, Bruno.

– Elisabeth ska inte behöva borsta tänderna förrän Elisabeth vrålar efter det, lovade majoren.

Majoren är en vänlig, positivt inställd man. Men han har ingen insikt i konvalescenters psykologi. Han gick för långt. Majorskan gjorde en matt gest och vände ansiktet mot väggen.

– Naturligtvis inte, viskade hon. Antingen i gryningen, eller också ska man behöva ligga och vråla efter det ...

– Allting ska bli precis som Elisabeth vill, bättrade majoren på, klappade på hand och satte sig på schäslongkanten.

Majorskan vände på huvudet igen.

– Om det gick för sig, så skulle jag så gärna vilja slippa se någon golvmopp, emaljerad hink, bricka, termometer, dahliabukett eller något handfat förrän vid tiotiden, när jag vaknar, sade hon. Ingen får väcka mig! Inte ens för att ge mig en tablett att sova på.

– Ingen! ekade majoren och klappade på handen igen. Jag förstår att Elisabeth är trött på sjukhusrutinen.

– Ja, det är jag verkligen, instämde majorskan. Hade jag vetat att jag var så sjuk, skulle jag inte låtit lägga in mej på sjukhus. Då skulle jag farit till något träningsläger för boxare. Jag antar, menar jag, att man där har fullt att göra med att höja konditionen hos de friska. En sjuk, inbillar jag mig, kanske kan få vara i fred – åtminstone i gryningen. På ett sjukhus får ingen vara i fred. En gång bad jag överläkaren och en av de mest nitiska sköterskorna att sträcka ut sig en stund i lugn och ro på sängen bredvid min, så det kunde bli lite vila för oss alla – men de gick sin väg så kjortlarna svischade, dubbelt så fort som vanligt. Det är bara dumt att försöka tala förstånd med folk. Doktorn var ändå så trött så han var grå. Hade det varit min pojke, skulle jag helt sonika ha hållit honom hemma en vecka.

– Ja, ja, Elisabeth, sade majoren. Tänk nu inte på det, utan försök att själv vila. Ingen människa ska få störa Elisabeth förrän kanske tidigast på söndag.

Och majoren lade en filt över konvalescenten, drog för gardinen en aning och gick ut på tå, sedan han placerat en ringklocka inom räckhåll.

En knapp timme senare ringde den klockan. Den ringde inte; den larmade. När majoren hastade till och öppnade dörren till förmaket, satt konvalescenten rätt upp och fäktade med gardinen för att få den på dess vanliga plats.

– Hörnu, snälla Bruno, sade hon. På söndag! Ska jag ligga här övergiven av Gud och människor tills på söndag?! Ska jag inte ha något kaffe? Ska jag inte ha mina blommor i en vas bredvid mej? Och tror Bruno, att gardinerna själva passar på hur solstrålarna kommer, så att de kan mota ut dem när de lyser mej i ögonen? Jag vill ha en ren näsduk och min eaudecologneflaska! Och varför hörs det inte ett knäpp i huset? Och tror Bruno att jag har någon feber? – jag tycker att jag har blivit så het. Men Bruno frågar kanske inte efter sådana detaljer? Har man en människa i huset, som inte är riktigt frisk, får man väl i allsin dar lyssna till hur hon har det, och inte bara marschera sin väg med anmärkningen att hon ska få vara i fred tills på söndag!!! Det är ju cyniskt, helt enkelt! Var vänlig och räck mej min handspegel, och hur ser jag ut i huvet? Tänk, om jag skulle få en hjärtattack! – jag kan ju ligga och dö, utan att Bruno har en aning om det!

Majoren skyndade att sätta såväl sig själv som hemhjälpen i rörelse. Något senare, när majorskan hade fått alla sina behov tillfredsställda för stunden och låg högt uppbäddad med sin tekopp i högsta hugg och trivsel, sporde han ömt:

– Men nu är det väl bra, Elisabeth? Nu har väl Elisabeth det lite trivsamt ändå?

– Åja, erkände majorskan en aning motvilligt. Men inte är det som på ett modernt, rationellt och ljust och glatt och väl utrustat sjukhus! Man saknar rutinen, förstår Bruno. Den har i sig nångonting så betryggande.

✣

Ur Om ni behagar, 1957.





Gustaf Fröding


FORNFYNDET I GRÄSLANDA


När jag var redaktionssekreterare nere i en av småstäderna vid Vättern, hade jag många obehagliga äventyr på notisavdelningen. Det kommer så ofta folk med underliga och icke alltid sanna historier om sexbenta kalvar och ankor som fastnat på metkrokar.

Ett av mina värsta äventyr var fornfyndet i Gräslanda.

Redaktören och jag sutto en förmiddag på varsin sida om redaktionsbordet och strävade i vårt anletes svett med tisdagsnumret. Då kom där in en äldre bonde och ställde sig att klia sig i nacken borta vid dörren. Han såg i taket och på väggarne. Därefter småskrattade han litet förläget och harskade sig, som om han ville säga något, men sade ännu ingenting.

”Nå vad är det om”, sade redaktören och nickade uppmuntrande åt den blygsamme vid dörren. Men han vände sig bort och kliade sig en lång stund i nacken, innan hans ärende kom fram.

”Jo, se det är likasom litet underligt där hemma vid gården”, sade han äntligen – ”rätt som jag går och plöjer på Trekantgärdet, så kommer där opp en båt.”

”En båt! – ja det var konstigt!”

”Ja, nog är det konstigt alltid”, sade den blygsamme och småskrattade förläget igen, som om han ville be herrarne om ursäkt därför att det var så konstigt – ”men ta mig näcken var det inte en båt, som kom upp!”

”Är det sjö eller älv i närheten?” – frågade redaktören.

”Nä, inte vet jag någon sjö eller annat vatten på en halv mil därifrån – jaggu är det konstigt.”

”Har det varit en myr på det där gärdet”, frågade jag, ty det flög mig genom huvudet, att man brukar finna vikingskepp i myrar långt upp i landet, ty där har varit hav för längesen. Kanske var den där båten ett minne från någon sjödrabbning i forntiden.

”Nä, det har aldrig varit myr där, det jag vet – det har varit kobete så långt jag kan minnas”, sade bonden.

Redaktören och jag sågo på varandra. Det är onekligen underbart, att det kommer upp en båt ur ett kobete på en halv mils avstånd från närmaste vattendrag. Den båten måtte ha kommit dit för oändligt lång tid tillbaka, när det var vatten, där det nu är land och tvärtom.

I alla fall kunde det bli en värdefull notis, som det ingalunda vore rådligt att släppa ifrån sig. ”Det är bäst du reser ut med detsamma och hämtar hit båten”, sade redaktören – ”annars komma de andra i förvägen.” Det sista sades i litet lägre ton.

Jag följde alltså med bonden till Gräslanda och Trekantgärdet, där båten låg. I början tyckte jag icke att det var likt en båt – snarare då en hög gammalt halvruttet timmer. Men när jag såg efter närmare, voro styckena någorlunda avpassade efter varandra och kunde möjligen bli till en ytterst grovt och primitivt tillyxad båt. Särskilt lade jag märke till, att de olika delarne icke varit sammanfogade med spik, utan med grova träpliggar.

Före järnets tid alltså och förmodligen från stenåldern! Jag såg mig om för att få någon ytterligare ledtråd av omgivningarne, men allt jag kunde finna var några obetydliga lämningar efter grundvalar till ett hus. Hm, schweiziska pålbyggnader! Icke för att jag läst eller hört att sådana anträffats så långt norrut, men det var i alla fall anmärkningsvärt. Det såg verkligen ut som man här hade framför sig ett fornminne från en mycket avlägsen tidpunkt.

Jag fick bonden att köra in båten till staden. ”Är detta båten?” frågade redaktören häpen, när han fick se de otympliga stockarne och plankorna. Han skakade misstroget på huvudet och såg rätt betänksam ut.

Det nästa jag hade att göra var att intervjua den historiske lektorn för att få fyndets äkthet konstaterad. Han blev ytterst intresserad och ville genast se båten. Efter mycket jämkande och inpassande fingo vi ihop styckena till en någorlunda hjälplig båtfason och efter mycket diskuterande om den utomordentliga klumpigheten i formen, om den fullständiga frånvaron av spikar och annat järnskrot, fann lektorn sannolikt att det var en stenåldersbåt och anhöll, att de gamla plankorna måtte överlämnas till stadens historiska museum.

Efter detta voro mina tvivel så gott som fullständigt hävda och det var icke utan en känsla av lärd viktighet jag satte mig ned att författa nedanstående utmärkta tretummare:

”Ett märkligt fornfynd gjordes härom dagen i närheten av Gräslanda, i det en medelstor båt, sannolikt från äldre stenåldern, anträffades å ett under plöjning varande kobete. Redaktionen av denna tidning, som underrättats om fyndet, drog genast försorg om dess inforslande till staden, varest det undersöktes av sakkunnige. På grund av alla samstämmande omständigheter, frånvaron av järn, den primitiva formen, förekomsten av spår efter möjliga pålbyggnader å fyndorten m.m. har man antagit, att båtens ålder icke kan understiga 3 000 år.

Det är med egendomliga känslor man betraktar ett dylikt föremål från den yttersta forntiden. I denna båt satt en gång någon av våra urfäder – en man med platt panna och utstående kindknotor samt långa gorillaliknande armar och paddlade sig fram med en konstlöst tillformad åra (märkvärdigt nog har man icke funnit någon åra tillsammans med fyndet). I handen hade han sannolikt ett spjut med flintspets och med detta ljustrade han sprittande aborrar och rovgiriga gäddor i vattendrag som gingo över fält och dalgångar där det nu är åker och äng. Georg Ebers skulle kunna göra en hel roman i två tjocka band om denna båts öden och äventyr.”

När jag läste denna ypperligt stiliserade notis, kände jag mig ganska belåten. Den var på samma gång gedigen och elegant, på samma gång sakrik och fantasirik.

Men när tidningen var tryckt och jag låg i min säng långt fram på natten, runno mig underliga tankar i hågen.

Jag låg och halvdrömde om en gammal ladugård och om en gammal kogubbe som gick och drog på ett gammalt vattenkar i den gamla ladugården. Det var icke ställt på hjul eller medar utan i ett slags tråg med slät botten. Jag tyckte mig minnas att det var hopfogat med ofantliga träpliggar. Det var ytterst grovt och klumpigt hopfogat. Bit för bit jämförde jag det i andanom med stenåldersbåten och bit för bit voro de lika. Skulle det vara möjligt att den underbara tretusenåriga båten helt enkelt vore ett vanligt – vattentråg. Och kanske den misstänkt utseende pålbyggnaden vore en helt vanlig ladugård, som bränt ned för en hundra år sedan?

Jag hade ingen glädje av att dagarne och veckorna efteråt se ”Ett märkligt fornfynd” gå genom hela svenska pressen från Haparanda Allehanda till Ystadsposten. Överallt återgavs den utmärkta notisen i sin helhet – stiliseringen hade tydligen slagit an. Tio och åter tio gånger måste jag i olika tidningar läsa och läsa om igen min fantasirika skildring om ”mannen med den platta pannan”, som satt i ett vattendrag och ljustrade abborrar i åkrarne.

Men ännu i dag ligger förmodligen vattentråget eller vad det nu annars är på det historiska museet, skickligt ihopsatt och försett med följande inskrift:

”N:o 397, en båt av furu, förmodligen från äldre stenåldern.”

✣

Ur Klipp av Hans Sax, 1995.





Kristian Wedel


KONFEKTMAKARE HANSENS SVENSEXA


Tro mig, ni skulle häpna om ni visste hur mycket som är sant i den här historien. Jag har bara ändrat detaljer och hållit den i giftskåp en tid. Elva år har jag väntat. Och berättelsen ger snarast en nedtonad bild av verkligheten.

Viss hänsyn ska man ju visa.

Konfektmakare Hansen var – och är, han läser troligen i detta nu detta kåseri med tilltagande oro – en ganska kort, lite fetlagd, blond (numera tunnhårig) göteborgare. Öknamnet »konfektmakaren« fick när han under några år arbetade som controller hos en chokladgrossist. På fritiden var han seglingsinstruktör.

Han skulle gifta sig en augustilördag med arkivarien Elisabeth. Det är alltså elva år sedan.

Elisabeth förekommer inte vidare i berättelsen: detta är en mycket manlig historia.

Några månader före bröllopet hade konfektmakare Hansen börjat känna en gnagande oro. Det var inte utan skäl. Han var en av de sista i vänkretsen att gifta sig och han hade under femton år varit pådrivande i att utsätta sina kompisar för alltmer fasansfulla svensexor. Härvid märktes (i urval):

• Helikopterresa till Skagen, varifrån brudgummen iförd bikini fick lifta till Göteborg.

• Brudgummens friska ben gipsat upp till knät.

• En historia med superklister och en toalettstol i Brunnsparken.

• Två tatueringsincidenter. I det lindrigare fallet hade den blivande brudgummen fått en hund tatuerad på underarmen, en hund som egendomligt nog, vid okulär besiktning morgonen därpå, befanns ha tre ben. I det andra fallet hade brudgummen på axeln fått tatuerat det mycket illa valda namnet »Madeleine«.

Samt:

• En berömd falsk svensexa. Kamraterna hade brölat in i lägenheten en tordagsmorgon. Den blivande brudgummen hade resignerat tänkt »det här händer en gång i livet« och fatalistiskt svept den groteska bamsegrogg som räckts honom. Sedan försvann kamraterna, och det var bara för brudgummen att åka till jobbet, med en salongsberusning som väckte undran på en ingenjörsbyrå klockan nio på morgonen.

Konfektmakare Hansen hade varit mycket nöjd med sina spratt.

Men dessa glada minnen fyllde honom nu blott med sval hänförelse. Han anade hämnd. Han tyckte sig vänta vid schavotten. Det var nästan med en känsla av lättnad han en dag haffades och kläddes i en brottartrikå som han bar när han tvingades köra cykelrikshaw på Östra Hamngatan för att få ihop tre tusen kronor till sin egen brottningslektion. Morgonen därpå hade han dunkla minnen av delar av kvällen, men han kände sig på det hela taget lättad.

Två dagar senare kom polisen.

Konfektmakare Hansen stod när han greps i en kvällsöppen skolsal i ett radhusområde i västra Göteborg och höll teorilektion om väjningsregler och gippar och babordshalsar för en skara elvaåringar och deras föräldrar. Två polismän avbröt lektionen.

De följdes av konfektmakare Hansens far – en person med, som det brukar heta, »framskjuten position i näringslivet«. Hansen den äldre verkade ytterst skakad. Barnen och föräldrarna på seglarskolan satt tysta när de två polismännen förde bort konfektmakare Hansen.

I polisbilen förklarade den ene polismannen att ett förhör skulle äga rum inom en timme på stationen på Nordhemsgatan. Polismännen satt i framsätet. Hansen senior satt bredvid sin son i baksätet. I höjd med Frölunda Torg suckade den ene polisen att han behövde snus och de svängde in på en mack.

Båda polismännen klev ur och försvann in i butiken.

Konfektmakare Hansen och hans far satt kvar i baksätet.

Pappa Hansen – en av samhällets stöttepelare, en man som 1977 skakat hand med kungen – böjde sig framåt och sneglade efter poliserna och sa:

– Ävafasen, vi snor bilen!

Hansen den äldre fick igång motorn med några handgrepp som antydde djup förtrogenhet med tjuvkoppling av explosionsmotorer, och körde på skrikande däck ut i rondellen.

Under dessa 30 sekunder brakade universum – sådant som konfektmakare Hansen under sina 37 år i livet hade lärt känna det – ihop.

Hans fader hade stulit en polisbil.

De var på rymmen.

Var skulle detta sluta?

Det slutade på segelklubbens föreningslokal. Hela gänget var där. De två polismännen hade växlat klädsel och serverade nu drinkar.

Åtta dagar senare gifte sig konfektmakare Hansen i Örgryte Gamla kyrka med sin Elisabeth.

Det är elva år sedan.

Han hette förresten inte Hansen och inte heller var han just exakt konfektmakare och inte heller just seglingsinstruktör; men de är som sagt fortfarande gifta. Viss hänsyn ska man ju visa.

✣

Ur Den stora flygelskjutningen i Shropshire, 2018.





Lotten Ekman


MANFOLK


Oj, oj, kära, suckade min lilla tunna väninna, som skrifver maskin på fiskgrosshandlare Svenssons kontor. Oj, oj, hvad lifvet är bedröfligt!

Här går man och stretar. Gör så godt man kan. Är blyg som en sippa och from som ett lamm. Men hvad hjälper det! Pröfvas skall man i alla fall.

Manfolken, kära ... Skapelsens herrar, di kallar ...

Inte klagar jag på min principal, inte. Nej, Gud bevare mig från den synden. Han tittar in hvarenda morgon och frågar skälmskt: »Hur mås det?» och ibland händer det till och med att han skakar hand med mig eller i uppsluppen lekfullhet lägger fingerspetsen på en af maskintangenterna och trycker till. Det är ju rysligt vänligt och lustigt – eller hur? – så på honom har jag ingenting att anmärka.

Men som sagdt, lifvet är litet bedröfligt. Det finns saker som trasa sönder ens själ.

Nja, när jag först kom på grosshandlare Svenssons kontor nere i gränden, hade jag hr Andersson till kamrat. Han satt hela dagarna på sin höga stol midt emot mig vid pulpeten, hans runda ansikte var fullt af djupa veck, han log huldt och han pratade mycket. Han talade om att hans döda kusins dotter var gift med en trädgårdsmästare nere i Skåne och att hans systerson hade vrickat foten en gång när han åkte skridsko för två år sedan. Jag fick också veta, att hans hustru haft en piga, som stal ett par galoscher, att hans svärmors syster dog i lunginflammation – nej, blindtarmsinflammation – och att hans farmors styfmor hette Strålenhjelm i sig själf. Han talade mycket. Han skrattade gärna. Hans röst var mycket släpig.

Ack, vare det långt ifrån mig att inte erkänna, att det var obeskrifligt älskvärdt af honom att inviga mig i sina familje- och släktförhållanden, det visade ju att han närde ett obegränsadt mått af smickrande tillit för mig. Men i längden blef det i alla fall en smula tröttande, och jag kunde inte hjälpa, att jag drog en stilla suck af lättnad, när vår argaste konkurrent, firman Qvist & Qvist, lockade honom öfver till sig och jag för sista gången såg hans smårutiga byxor och svarta bonjour försvinna genom dörren.

Men ve, bittert fick jag ångra mina onda tankar mot hr Andersson. Ty efter hr Andersson kom hr Blombergson.

Hr Blombergson var en stor, stark karl med gulgrått hår och klumpig näsa. Hr Blombergson brann invärtes. När temperaturen steg öfver femton grader, blef hr Blombergson eldröd i ansiktet och svor. Han var fanatisk luftmänniska och vegetarian Han kom fram på höstsidan, och så snart vår principal gjort sitt morgonbesök, slog han upp båda fönstren på vid gafvel. Sedan tog han fram en påse russin och krakmandel och fikon och råa ägg, och hvar femte minut stoppade han in fem mandlar och tio russin och ett fikon i sin muns ginungagap, och hvar kvart stoppade han in en rå äggula. Hvar halftimme steg han upp och lyfte kontorsstolen på rak arm. Han flåsade som en oxe, han snörflade som en flodhäst, han grymtade som en gris. Han var mycket bullersam.

Hr Blombergson trifdes utmärkt på grosshandlare Svenssons kontor. Men allt efter som vintern led började också jag lida. Hr Blombergson stod stolt och lyfte sin kontorsstol och lät sitt öfverhettade inre svalna i vinterkölden, men mina fingrar blefvo allt stelare och rödare och min vinterkappa for grufligt illa af den ständiga nötningen.

Jag började hata hr Blombergson.

Grosshandlare Svensson tyckte han var en styf kontorskarl.

En dag bad jag till den gode guden. Jag bad honom inte glömma bort hr Blombergson. Hr Blombergson hade kämpat så länge och så troget. Hr Blombergson behöfde bestämdt få gå in i den eviga hvilan.

Den gode guden visade sig vänlig och tillmötesgående. Hr Blombergson fick lämna sina påsar och sin gymnastik; hr Blombergson fick lunginflammation och dog. Den dagen jag första gången fick sitta och skrifva på min maskin inför stängda fönster, gaf jag under glädjetårar en fattig pojke fem öre.

Hr Blombergson gick – men hr Petterson kom. Hr Petterson är ännu kvar.

Hr Petterson har pälsmössa och pälsvantar och halmsulor i galoscherna och bomullstussar i öronen och en fyrkantig schaggbit på kontorsstolen och en skinnmatta under den. Hr Petterson stoppar papper i alla nyckelhål; hans hufvud är känsligt för drag. Hr Petterson vill ha 25 grader varmt; hans kropp är känslig för köld. Hr Petterson funderar på att lägga sig till med en grå ullschal och en sidenduk att binda om öronen. Hr Petterson dricker sju koppar kaffe om da’n och går på bönemöte om söndagarna.

Sådan ungefär är hr Petterson. Härom dagen bad jag honom ödmjukt, drypande af svett, att få stänga af värmeledningen en stund. Han såg på mig länge och ilsket. Till sist röt han:

– Jädrans påhitt!

(Hr Petterson går på bönemöte om söndagarna.)

Herregudfader så rädd jag blef! Det kändes som hade jag glidit ut i luften, bort ur rummet, upplösts, förintats.

Nu törs jag aldrig mer tala till hr Petterson.

Hr Petterson dör aldrig. Men mig kommer han att steka lefvande.

Oj, oj, kära, lifvet är bedröfligt, suckade min lilla tunna väninna, som skrifver maskin hos fiskgrosshandlare Svensson

✣

Ur Humoresker och stämningar, 1914.





Astrid Lindgren


FRÖKEN NETTEL VILL INTE SKRIVA BÖCKER


Någon gång i slutet på september 1971 spred det sig ett smygande rykte inom den svenska förlagsvärlden att det fanns en människa, en liten avsigkommen lärarinna nånstans långt borta i en obygd, som aldrig hade skrivit någon bok. Inte den allra minsta lilla bok hade hon skrivit, och det väckte stor förstämning bland förläggarna.

– Det var då ett jäkla originellt påhitt, sa dom, men så här kan det ju inte få fortsätta.

Och en av dom for raskt iväg och sökte upp den lilla lärarinnan, fröken Nettel hette hon.

– Hör nu, fröken Nettel, sa förläggaren, har ni verkligen inte skrivit nån bok?

– Nej, sa fröken Nettel, det har jag då allri gjort som väl är.

– Jaså, varför inte det då, frågade förläggaren.

– Tok heller, inte kan jag skriva böcker, sa fröken Nettel.

– Som om nu det skulle vara något skäl, sa förläggaren. Nej, det är bara för att ni ska göra er märkvärdig och vara olik alla andra. Kan ni inte skriva böcker, säjer ni? Kan ni läsa, kan ni också skriva, det måtte ni väl veta.

– Ja, men varför måste jag skriva, sa fröken Nettel, när jag lika gärna kan göra någe hederligt arbete?

– Ni måste väl för farao visa lite samhällsanda, sa förläggaren. Hur skulle det gå om det fanns fler som resonerade som ni, det skulle ju kunna bli så att folk blev tvungna att läsa urgamla böcker, såna som kom ut förra året, det tycker ni skulle se bra ut va?

– Ja, men om alla människor skriver böcker, sa fröken Nettel, vem ska läsa dom då?

– Hör nu fröken Nettel, sa förläggaren. Har ni aldrig hört skriftens ord: ”Bären varandras bördor.” Det vill med andra ord säja ”Läsen varandras böcker.” Förstår ni inte det? Sätt igång och skriv!

– Ja, men vad ska jag skriva om, sa fröken Nettel olycklig.

– Tja, det ä inte så kinkit, sa förläggaren. En diktsamling kan ni väl alltid åstadkomma. Kan Pär Lagerkvist så kan ni. Har ni ingen ångest till exempel?

– Ångest, sa fröken Nettel. Nä, inte så mycke så det stör.

– Jaså, det var värre, sa förläggaren. Nåja, men det går att skriva dikter utan ångest också, sätt i gång. Nånting sånt här som: ”En grävskopa ... köttpudding dina stora vita fötter i april ... och du grät ...”

– Grät hon för att hon hade för stora fötter, frågade fröken Nettel intresserat.

– Försök inte prata bort mej nu, sa förläggaren. Vill ni skriva en diktsamling eller vill ni inte?

– Jag sku vara tacksam om jag slipper, sa fröken Nettel.

– Ja, då får vi sikta på en roman i stället då, sa förläggaren. En ömtålig och brännbar liten roman, det skulle ni väl kunna få till? Kan Mykle så kan ni.

– Ömtåligt och brännbart, sa fröken Nettel, vad för slag skulle det vara då?

Förläggaren hostade lite generat.

– Hm, vet ni det inte, så vet ni det inte, sa han. En bygderoman kanske ligger bättre till för er. ”Den unge greven hade sett lite för djupt i den unga kammarsnärtans leende ögon och de unga tosades och vänslades hela förmiddagen”, nånting sånt skulle ni väl kunna skriva, kan Sigge Stark så kan ni.

– Ja, men jag känner inga grevar, sa fröken Nettel.

– Det gör inte Sigge Stark heller, sa förläggaren.

– Ja, men jag kan inte skriva böcker, sa fröken Nettel, det ä riktigt säkert, vet han.

– Jaså, sa förläggaren. Nå, men då vet jag vad ni ska göra, ni ska skriva en barnbok.

– Behöver man inte kunna skriva till det då, sa fröken Nettel.

– Nej, det är just det som är det fina, sa förläggaren. Ni tar bara en ekorre och låter honom prata med ex.vis lilla Anders. Så blir det en barnbok. ”Kom, kom, lilla Kurre, sa lille Anders till lilla ekorren. Ja, ja, lilla Anders, sa lilla Kurre, nu kommer jag och sen går vi ut i den stora stora skogen och där växer det fullt med små små blommor, och dom kan också tala.” Ungefär så ... det blir bra.

– Jag undrar det, jag, sa fröken Nettel.

– Eller också kan ni ta nånting sånt där crazy, sa förläggaren. Crazy, det är nånting underbart. ”Det var en gång en bakelse som var ute och gick med en järnkamin. Bakelsen hette Henrik Patrik Pluttrik och järnkaminen hette bara Pluttrik.” Det är humor ... ni har väl humor, fröken Nettel?

– Inte så mycket så det stör, sa fröken Nettel.

– Hm, då är det kanske bättre ni skriver en flickbok då, om hur ”Pyttan finner sig själv” och om kärleken, om kärleken, den allra allra första i världen, det behöver man ingen humor till, vet ni.

Ja, men jag vill’et inte, sa fröken Nettel. Jag skiter väl fullständigt i om Pyttan finner sej själv eller inte.

– Fy, fy, sa förläggaren. Men det hjälpte inte. Fröken Nettel slog ifrån sig med båda händerna.

– Käre I, gå och tal ve nån annan, jag blir så trött.

Då gick förläggaren förtvivlat mot dörren. Men just som han skulle försvinna, hörde han ett fnitter bakom sig. Det var fröken Nettel som fnittrade.

– Haha, sa hon, nu lurte jag honom allt riktigt ordentligt. För visst har jag skrivit en bok. Varför skulle jag vara sämre än alla andra inbyggare i riket?

Förläggaren blev så glad så han hoppade till.

– Är det en diktsamling, sa han.

– Tok heller, sa fröken Nettel.

– Är det en roman då?

–Tok heller, sa fröken Nettel.

– Är det kanske en barnbok, sa förläggaren.

– Där slog han minsann huvet derekt på spiken, sa fröken Nettel. Men det ä ingen vanlig barnbok, kan jag tala om.

– Inte det, sa förläggaren.

– Nej, den ä mycke ovanlig.

– Är den, sa förläggaren.

– Ja, för det ä ingen ekorre i den. Det ä en igelkott.

Och så tog hon fram ett manuskript ur sin byrålåda.

– Hör här, ska han få höra hur det börjar. ”Kom, kom, lilla Kurre, sa lilla Anders till lilla igelkotten. Ja, ja, lilla Anders, sa lilla Kurre, nu kommer jag och sen går vi ut i den stora stora skogen och där växer det fullt med små små blommor.” Vad sa han nu då?

– Ja, men det är ju strålande, sa förläggaren. Jag tar den på stående fot.

– Trodde han, ja, sa fröken Nettel. Men jag har redan skrivit kontrakt med Kalle Björkman och fått 25 öre i förskott. Så här har han inget å hämta.

Då gick förläggaren. Och i sinom tid kom fröken Nettels bok ut, och den sålde i 34 exemplar, vilket var bra mycket mer än de flesta av dom andra 718 000 böckerna som kom ut det året.

✣

Ur Före Grupp 8 – mycket före, 2014.





Gunnar Ohrlander


(Doktor Gormander)


KANSLIHUSET, GAMLA TIDER. KARL STAAFF VAR EN GRINIG JÄVEL


När man träffar gamla människor så är det ofta påfallande hur lite dom minns. Dom kan ha varit med om jordbävningar, revolutioner och världskrig. Men de flesta svarar ungefär samma sak på frågan om hur det kändes.

Ja, säger dom, jag satt med ryggen åt fönstret. Vi spelade bridge och jag minns att jag hade åtta spader på hand.

På julafton när vi träffar vår gamla farbror som var fyra år i Sovjet under ryska revolutionen brukar vi fråga hur det var.

– Ja, säger han då, dom serverade kålsoppa på gatorna. Jag minns att det var en dålig kålsoppa. Sen brukade man ju gå och lyssna till Lenin och Trotskij. Jag minns att den där Lenin gjorde ett något dogmatiskt intryck på mig.

Allt detta ska man ha i minnet när man träffar människor som varit med om den moderna politiska utvecklingen i Sverige.

Då vi träffade en mycket gammal man som började sin tjänst i kanslihuset år 1909 så fick vi också mycket riktigt våra teorier bekräftade.

– Hur känns det, farbror, att ha varit med om den svenska parlamentarismens genombrott, frågade vi. Att ha fått uppleva storvinden inifrån.

Farbror berättar då att dom högre tjänstemännen brukade anlända klockan 11 på förmiddagen. När det blev lunch skickades expeditionsvakterna ut till Vilma Dybergs smörgåsaffär på Stora Nygatan. På den tiden hade man nämligen inte lunchrast.

Vilma Dyberg försåg hela Gamla Stan och alla kanslierna med färska och läckra smörgåsar.

– Jag minns att justitieminister Sandström lekte med klockkedjan och sa: kom ihåg, pojkar, att jag ska ha pilsner.

Farbror skrattar gott åt det minnet. För egentligen visste ju Vilma Dyberg exakt vad var och en skulle ha och justitieministerns påpekande var snarast att betrakta som ett litet skämt.

Sen satte sig alla ministrarna i sina rum eller i beredningen. Dom bredde ut smörgåspapperen på borden och valde ut de godaste smörgåsarna.

– Men vad har farbror för intryck av huvudpersonerna från den tiden, Karl Staaff, Lindman och Branting.

– Nja, Karl Staaff var en grinig jävel. Det verkade jämt som om han var magsjuk. Han var kroniskt på dåligt humör.

Lindman var en väldigt hurtig och kvick karl. När han talade i telefon så skrek han korthugget bara ja och nej. Vi kallade honom för riksamiralen. Han var ju bara kapten i flottan från början, så han gjorde sig själv till amiral för att bli lite finare.

Men skriv upp, redaktörn, att Hjalmar Branting var en fin karl. Det enda felet med Branting var att han aldrig kunde vara ensam. Han sprang alldeles översig given i lokalerna om han måste vara ensam.

När man kommer in på gamla tider och talar med gamla människor så är det omöjligt att undvika en sak. Det är beskrivningen av hur billigt det var på den tiden. Farbror berättar en stund hur man på somrarna gick på Blåsut och åt en sexa för nitti öre. Det var en biffstek som täckte hela tallriken, två karaffer brännvin och smör och ost.

– Jag tror det var 1904, säger farbror drömmande.

– Ja, men hur upplevde man inom kanslierna trycket från folket, frågar vi.

– Nja, jag minns att före kriget så hade vi alla lösmanschetter, berättar farbror. Tjänstemännen ställde sina lösmanschetter på borden innan dom började dagens arbete.

En dag hade jag köpt en svagt randig skjorta och kanslirådet Edström fick syn på mig. Han blev mycket arg och skrek att jag kunde fara ut på landet i den där murarskjortan men att jag inte passade på Kunglig Majestäts kansli.

– Nu är allt förändrat, säger farbror. Redan på tjugotalet kunde man ha svagt randiga skjortor utan att nån anmärkte på saken. Och i dag lär det till och med förekomma att man är du med varann. Men det kom efter min tid. Jag slutade 1949.

Sen börjar farbror tala om hur han i fyrtiotvå år extraknäckte på Slottet. Han började där när gamle kungen, Gustav V, just hade krönts.

– Jag arbetade i vinkällaren. När Gustav V blev kung så förnyade man vinförrådet och vi hade en del kontakter med vindragarämbetet.

Han berättar att man tappade ur femton liter ur varje vinfat och sen skulle man slå i äggvita för lagringens skull. I vinkällaren hade man vin från Kalmarunionens dagar.

– Ja och sen satt jag där i vinkällaren och knäckte ägg och hällde i vitan i fyrtiotvå år, säger farbror.

När vi kommit så långt upplöses samtalet i skärvor. Minnena är som ett flimmer där enstaka möten och händelser får betydelse.

– Jag minns när Oscar II var i domkyrkan. Det var när Anton Nicklas Sundberg var ärkebiskop.

En adjutant blev pissnödig. Till sist kunde han inte hålla sig utan smög bakom en pelare och pinkade. Han blev dock sedd och det hela rapporterades till domkapitlet som skulle ta ställning till saken.

De flesta var överens om att detta var en fruktansvärd hädelse och att det inträffade måste rapporteras till konungen. När man hunnit så långt frågade Anton Nicklas Sundberg om alla hade sagt sitt. Sen sa han:

– Om karlen är så fräck att han pinkar i domkyrkan, ja, då skiter han nog i domkapitlet också.

Sen slog han klubban i bordet.

Farbror minns också hur den siamesiske kungen bodde på slottet och hur man aldrig höll på att bli av med honom. En dag fick kungen besök av Sven i Helvetet, ja, han kallades så. Hans rätta namn var Sven Lagerberg och han var general och överkommendant.

Sven i Helvetet skrev följande mening i den siamesiska kungens gästbok: Kör i vind, sa Blomster.

Kungen ville absolut ha meningen översatt men det gick ju inte och till sist förklarade en hovman att det betydde ”visheten kommer från öster”.

När Siams kung sen kom hem till Siam så fick alla skolbarn lära sig att på svenska säga ”kör i vind, sa Blomster”.

En annan gång var Sven i Helvetet ute och gick. Det var sent på natten och han kom till poststället som låg vid Nationalmuseum. Posten var försvunnen och geväret stod i kuren.

Generalen fattade då bössan och började marschera framför kuren. Så småningom kom posten tillbaks och han blev förstås mycket rädd. Men då sa Sven i Helvetet:

– Gör inte om det där gosse. Mig behöver du inte vara rädd för, men akta dig för dom små hundarna för dom skäller för djävligt.

– Ja, säger farbror och ser lite trött ut, så minns jag den svenska parlamentarismens genombrott.

✣

Ur Tages lilla ljusblå eller Dr Gormander i maktspelet, 1968.





Anna Myrberg


(Svarta Masken)


ÄNGELBRÄCKT


Ängelbräckt, som levde i början på Svärjes historia, va en liten knatte te väksten å född åv frälsta släktingar mitt emellan Siljan å Dalälven, men han va rätt så maffi ändå å slängder i truten å ställde sej in me dalmasana, så rom bjön på hembränt Falubrännvin å bira å kommers å dunkan utäfter kåttlättraden å sa: »Tjens, Ängelbräckt, bänka rej ett tag, mens mossan värmer på lanke, vi ha just kört en panna i dag, så ru kan få rej en krafti krök. Men hörru, du, som ä en sån kul tjomming å har lätt å få babblan i gång, kan inte du rackla lite me kung Jerker anbelanganes dom där dannska skattmasana, som ä så mjölia mot oss å kåmmer å kräver oss på debetsedlana tag på släng å kammar åt sej kampana våra, fallatt vi ingen kosing ha?» – »Tja», sa Ängelbräckt å spåtta kraftit i paraplyställe, »de ä en jusblå tarm den där Jössen, men ja kan ju snacka me Jerker, för ja ska i alla fall in te Ståkkålm å låta dra ut ett par gaddar, som värker i ändan på Götgatan.»

Ängelbräckt ga sej iväg å vatt åv me gaddana, å sen geck han opp å ringde på slåttsdyltan, men de kåm en utkruserad lakej mot en å sa att kung Jerker hadde flytta te Danmark, för dom höll just på å rökte ut väggmadammena ur de svännska slåttsvåningana.

Ängelbräckt tykkte de va kymit, föståni, men han hadde gett sej faderullan på att han skulle rota me kungmojsiken, så han köpte en plåt te snarkvangen å kåm te Danmark mårron därpå. Han geck direkt opp te Slåtte å klev in te den svännska kung Erik av Pommern å sa me skarp röst: »De ä ett sabla sätt de här, de liknar ju kvasten! Vi få snat stampa på allt vi har, äss vi ska kunna betala kommunaln å kronoutskyldena. Inte kan en benstra me deklareringen heller.» – »Va hostar du om», gasta kungen. »Du gnäller ju värre än en gammal utter. Gör dej bott!» – »Har ru sagtet, så knatar ja väl iväg», gol Ängelbräckt, »men du kan ge rej alla blankbåsstade polikliniker på att mandrom kåmmer igen!» Å när han sen kåm hem te masana, smocka han sin tårparskåssten i borde å skrek: »I hellsikke va re lönt å tjaffsa me den där trinnskallia lurken. Nej, släng på er fårsjinnsriggana å ta fram lodpåkana så ska vi, min själ, schälva fösa de dannska tosskana ur lande, för här ser ni en friskus, som jämt ä i fårm. Men rör på släggena, grabbar!» Masana va inte sena, föståni. Dom kuta me Ängelbräckt å schasa åt fogdana å huta åt dom me yxena, så rom kröp in å gömde sej i buskanna, å när sen lande va länsat, stegade Ängelbräckt iväg te statsministrana, som satt på Vadstena turisthotell, å hojta åt dom: »Va fadren ska Svärje ha den där utlännska mastodonten te kung för? Han ska, jäken i mitt friska jätta, ha en högerstöt, så han ger opp!» Men ministrana va rätt så nosia mot Ängelbräckt å däfför höggan dom i hampan å ruska om dom ett tag å tykkte: »Äss ni vill va så där jökia mot erat eget fosterland, så åker ni ut, så re visslar om et!» Då todes dom inte mukka längre utan ga Ängelbräckt klara papper på att han skulle få fottsätta me å jaga fogdana, å de jode han rejält, så bongana klara sej från skattena utom en, som dom tog en svatt höna åv, men hon va ruggi å inge vidare styv te värpa just.

Ängelbräckt levde sen i många bast, fast han va skralti å snuvi, men en dag tog han tanten me sej å en liter å nåra smeker å for ut i motorbåt te en hålme, där de skulle kvarta sej över natten. Men på mårron kåm en segelkutter dit me en kille i, å Ängelbräckt, som trodde att de va en känning från Brunnsvikens Segelsällskap geck emoten som en renhåri kamrat me ett skålpund O. P. i bakfikkan. »Hej pårej », stimma Ängelbräckt, »de va en kul båt du har, men tykker du inte maststången ä lite för hög?» – »Håll snattran på rej, din tjåpptjille», skällde den annra, för han va en lömsk jehu, »här ska ru få, så ru ser 15 aftonschärner å en sol!» å så knakka han till våran färsia Ängelbräckt me en yxa i fundamentet, så han kola me en enda utsjungning. Ville Andeson tykkte de va tjåckt jort, å hadde den griffeln levat nu, skullan halshuggis för hela sin livstid.

✣

Ur Svärjes historia, 1923





Barbro Alving


(Käringen mot strömmen)


JUL, JA


Det var det här med granen, för det första. Den är värd ett kapitel för sig, och det handlar ingalunda om glitter och glans och skimret i strålande barnaögon. Det handlar om en rackargubbe, en såg och två svärjande kvinnor i julekvällen.

Alla människor kan ju inte vara födda med ögonmått. Hade jag haft det så skulle jag inte ha kolliderat i bil med en Chevrolet år 1932, inte ha kört ihop med en springschas på cykel 1940 och överhuvudtaget inte ha så stora fötter. Och jag skulle definitivt inte ha köpt den julgran som en grabb fick släpa hem åt mig på julafton. Han såg ut som ett timmerlass och lät som ett sådant, aldrig visste jag att det kunde gnissla så hemskt i en liten gosse. Och när jag stannade framför porten och fryntligt antydde att det var åtta trappor sänkte sig granen med ett litet sus till marken, ett blixtsnabbt trassel med armar och ben förmärktes under dess mäktiga stam och den lille gossen var försvunnen till en annan stadsdel med min femtioöring innan jag hann vare sig nysa eller blinka.

Det var nu för övrigt inte det jag ville göra, jag ville gå tillbaka och ha ihjäl tjyvgubben som hade sålt granen. Går den där in i min våning? – frågade jag, jag tyckte ju själv att den såg ovanligt reslig ut där den höjde sig över de andra. Appsolut, svarade den lille gubben ur alla sina ylleschalar och mustascher och tittade på mig med hela den friborna svenska lantmannastammens pålitlighet i blicken.

Jag undrar var han trodde att jag bodde – i Blå Hallen? Visserligen hade jag sagt att jag inte ville ha någon larvig liten pluttgran, men steget från larviga små pluttgranar till dem som står framför offentliga byggnader med kommunala ljus i är dock rätt stort. Min var en sådan. Och ännu mången jul kommer jag att grubbla över var odalmännen får sin skarpblick ifrån. Den här, där han stod med kaloscher och näsdropp och det hela, han såg på en halv kilometers avstånd att här kom ett ivrigt fruntimmer som inte var barnfött i villande skogen. Ett som inte såg om hon köpte en gran som hon fick vika på mitten för att få in i hemmets lugna vrå. Och han handlade snabbt som en sportfiskare, han krokade in mig och släppte och ryckte under sävligt förtal av alla andra juleträd tills min lycka och mitt liv hängde på att jag fick den här barrbeklädda mammuthistorien.

Jag fick den. Knakande lyckades jag släpa den så långt som ner i källarvåningen, det är inte omtyckt i bättre Gärdeshus med damer som står och sågar av stora timmerstockar i huvudentrén på årets heligaste kväll. Så fick jag låna portvaktsfruns såg, den var skarp i början av 90-talet och det slog ut stora ångestfulla rostfläckar på den bara den fick syn på min gran. Familjens andra handfasta kvinna, Viran, tillkallades, men de krafter hon hade kvar när hon hade talat om vad hon ansåg om mitt förstånd var inte mycket att såga av Sveriges största gran med. Och så måste jag fråga en sak: vad gör vi med all kådan i detta land? Använder industrin den? Bara i och omkring mitt vackra träd fanns liter på liter och till sist fanns den på mig. Jag kunde ha klistrats upp som ett frimärke på närmaste flata föremål.

Den sågen blir aldrig vad den har varit. Det gnisslade och kved och flisorna rök, utanför sänkte sig julmörkret, Betlehemsstjärnan blinkade och psalmsången steg över lyckliga hem med små lagoma granar. Vi sågade i sömnen, endast tomten var vaken. Och till sist fick vi av den. Då var den inte så mycket en gran längre, den var en bisarr buske av något exotiskt slag. Den så att säga satt på marken, på huk. Vi bar upp den, fixade den på julgransfoten, knirkade ner i varsin stol, knäppte våra valkiga händer och såg länge på den. Och sakta grydde samma hemska tanke i oss båda: vi kan aldrig bli av med den! Det kan vi aldrig med en julgran i vårt hus, för det lilla barnet är så känsligt. Det är så sällsynt ömsint, och allra mest när det gäller julgranar. Den vi hade första året hyvade vi ut från balkongen på ett barnkalas. Alla de andra gästerna klappade i sina grymma små händer; mitt barn tittade på mig som om jag hade varit Kristian Tyrann. Resten av helgen tillbringade jag med att variera den gripande berättelsen om hur förfärligt glad den lilla granen var att få komma ut i skogen igen till alla de andra små granarna. Nästa jul satte vi försiktigt ut grankräket på balkongen en kväll när barnet sov. Morgonen därpå höll hon ett tal för oss, ett ovanligt kraftfullt tal för att vara av en fyraåring, om hjärtlösa människor som kan låta små nakna granar stå och frysa på balkonger. O, sade vi med ängslig munterhet, då vet vi vad vi gör – vi tar den lilla frusna granen och eldar upp den i brasan så blir den så varm så varm! Barnets mun blev fyrkantig av avsky och underläppen började darra.

Jag vet inte vad det blev av den granen. Antagligen ruttnade den sakta ner på balkongen. Och snart får den en spöksläkting. När det lilla barnet kände så varmt för de föregående granarna som ändå var fullt krya – hur ömt skall hon inte då hulda om det här stubbade eländet? Jag vet hur det går: hon kommer att vilja ha den i sängen. Det ville hon med en majstång en gång, för den hade det så ensamt om nätterna.

✣

Ur Tack för ordet, 1946.





Hans Zetterström


(Hasse Z)


TÄTNING AV EN BÅT


Aplund ägde en segelbåt. Han hade köpt den av en man, som visste vad han gjorde, för 50 kr. Med segel och allt. Jag bor bredvid Aplund, och Aplund bad mig hjälpa honom rigga på båten. Vi riggade på båten, d. v. s. vi satte 2 segel med olika namn samt en mast i mitten och satte alltihop i sjön. En erfaren sjöman skulle först ha satt båten i sjön och sedan riggat på den, men det har alltid legat något originellt över Aplund. Då båten kom i sjön sjönk den. Den sjönk inte sakta som en gråsten utan fort som en ansjovisburk med hål i botten. Vi blevo rätt överraskade och Aplund bad till Gud om en revolver och 22 kr. för att fara till Västervik och träffa mannen som sålt båten för 50 kr. och som visste vad han gjorde. Vi togo därpå en grogg och övertalade en på platsen bosatt yngling att dra upp båten på land. Vi reste därpå in till staden, skötte affärer, gingo på Cirkus och Kristallsalongen och träffade personer.

Efter en vecka återvände vi till landet för att täta båten. Vi hade med oss mönja, bomull, cement, 2 liter konjak, spik och plåt. Vi tätade båten. Vi stoppade först bomull i alla hål, sedan mönja, sedan cement, sedan beck, sedan tjära och sedan plåt. Därpå sattes alltsammans i sjön. Därpå sjönk alltsammans. Vi gingo upp och togo en grogg och tillsade ynglingen, som var bosatt på platsen, att dra upp båten, varpå vi ånyo reste till staden, gingo på Cirkus och Kristallsalongen och träffade personer.

Efter en vecka återvände vi till landet i sällskap med en främmande herre i krage och manschetter. Båten stod uppdragen på land med segel och allt. Den främmande mannen i krage och manschetter köpte den genast för 200 kr. kontant. Aplund frågade honom om han kunde segla, varpå han sade:

– Å, man är väl ingen Tjäder heller!

Vi satte båten i sjön tillsammans med den främmande mannen. Han seglade ut. Då han kommit 50 meter från land sjönk alltsammans, både båten och seglena och den främmande mannen i krage och manschetter. Vi stodo en stund och sågo efter att den var riktigt sjunken, varpå vi gingo upp och togo en grogg och tillsade ynglingen, som var bosatt på platsen, att denna kväll behövde han ej dra upp båten. Det var en ganska härlig afton, men myggen besvärade oss mycket. Myggorna ha i år varit ganska svåra. De ha icke på många år varit så svåra. Men vi ska hoppas att de bli bättre.

I alla händelser har jag telefonerat till staden efter en kortlek. Det är inte bra att Aplund går och bär så mycket pengar på sig.

✣

Ur Tätning av en båt, 1948.





Hjalmar Bergman


VÅDAN AV ATT GÅ OMBORD MED HASSE Z


Min bekantskap med Hasse är några år gammal. Det vill säga – hans litterära person känner jag ju sedan många, många år. Han har gett mig många roliga timmar och jag har beundrat honom – gör det ännu – kanske helt enkelt därför att jag är ännu dummare än han.

In persona mötte jag Zetterström för första gången på ångaren Södertörn (den förträffliga båten med den myndige kaptenen och de snälla fröknarna). Vårt möte blev på intet sätt uppseendeväckande. Vi skakade tass och sa Bergman – Zetterström. Guvet om vi sa något mer förrän jag steg av vid hotellbryggan och då väl antagligen yttrade: Adjö, herr Zetterström. (Originell som mannen är, fortsätter han till Utö.)

Från senare tider har jag ock ett minne av Hasse, även det förbundet med ångaren. Vi voro då redan så kallade dubröder och åto middag tillsammans betjänade av de snälla fröknarna. Efter någon tid avlägsnade sig titulus Zetterström – som jag förmodade i legitima ärenden – och blev så länge borta att jag fann det skäligt och kamratligt att söka honom. (Ty en man kan ju alltid gå över bord.)

Till min förvåning fann jag Zetterström stående vid fartygets ratt. Jag frågade honom: Var har du stoppat undan rorgängaren? H. Z. svarade: Jag har slagit ihjäl honom – mannen skulle ju ändå en gång dö. Jag gav honom rätt.

Vi passerade under Zetterströms ledning Små-Dalarö, Bryggeriet och den bryggan där hovjuvelerare Carlman brukar stiga av – utan att landa! Det gjorde mig inte så mycket men när Z. sedermera vägrade att landa vid min brygga, riktade jag mot honom allvarliga förebråelser och frågade vilken hans avsikt egentligen kunde vara.

Härtill svarade Z.: Jag ämnar styra direkt till Honolulu. – Men varför detta, Hasse? utropade jag bestört. Varpå Hasse med sitt vanliga och i mitt tycke något förolämpande lugn genmälte: Dels därför att jag länge önskat komma till Honolulu, som ska vara en vacker ö, dels därför att den här stackars båten inte hela sitt liv ska behöva gå bara till Dalarö och Utö. Erinra dig, fortsatte Z. med det allvar som är hans förnämsta egendom, erinra dig den kristna satsen: Vad du vill att andra skola göra dig, det göre du ock dem. Skulle du hela ditt liv igenom vilja fara på traden Dalarö – Utö? Nej! Ibland skulle du vilja byta den mot traden Stockholm – Honolulu. Denna tjänst gör jag nu Södertörn samt dessutom dig, mig och några hedervärda stockholmska borgare. Var mig tacksam!

Ja, men min middag? sporde jag. Min middag som väntar på Segelholmen! – Svarade Z. med sedvanlig kallblodighet: Du kan vara utan middag, allra helst som du just ätit en middag (betjänad av de snälla fröknarna), dess utom får du snart äta de ljuvligaste rätter på Honolulu. Var mig tacksam, om jag får be! Åter måste jag giva Z. rätt – och med en viss entusiasm, ty även jag har hört att det ska vara behagligt på Honolulu.

Så gåvo vi oss då i Hasses händer – jag och en god del av den svenska nationen plus en del utlänningar.

Vart har denne åldrige (han lär fylla sina femtio just i dagarna) – vart har han fört oss?

Till Honolulu? Kanske inte. Men till de ställen där ungdomen lever. Och var lever ungdomen? Där de stora vågorna fräsa och där humorn lever. Och var lever humorn, var fräsa de vackra vågorna? Där Ärlighet, Godhet, Konstnärskap och Dristighet bo.

Ungefär där i trakten bor Hasse Z. Sök där – om ni eljest vill träffa karln.

✣

Ur Kåserier och kritiker, 1958.





Anna Lisa Wärnlöf


(Claque)


HATT


Stalldörren stod på vid gavel och majorens djupa bas klang övertygande inifrån:

– Så ja, lilla gumman – kom nu bara! Det är ingen idé att spjärna emot längre. Har jag sagt det, så har jag sagt det.

Jag trodde att majoren skulle komma ut med den bruna tvååringen, men han kom ut med majorskan. Hon såg farlig ut.

– What’s the row? sporde jag i den lätta ton varmed engelsmän så framgångsrikt bekämpar affekter.

– Elisabeth ska fara in och köpa hatt, svarade majoren trankilt. Det går ett bra tåg kl. 11.45. Följ med Elisabeth och köp hatt. Det är riktigt hattväder i dag.

Majorskan är rakryggad och väger 114 kg i alla avseenden. Majoren är lika rakryggad, men han är kortare och torrare på allt sätt. Som alla sakliga män älskar han det osakliga hos sin hustru i alla dess former – t.o.m. i form av skenbar saklighet. Dessutom går han hellre i snabb takt runt en liten sjö än rakt igenom en huslig scen. Jag var förvånad. Majorskan var tydligen också förvånad, men omsider fick hon luft och ropade:

– Hatt! Och får jag fråga vad jag ska med en hatt? Har jag inte en hatt? Denna hatt är tillbucklad av den finaste capelin som för åtta år sedan lämnade en hattstock. Sedan den hade sytts om fyra gånger, behövde jag bara sätta mig helt lätt på den för att den skulle bli som jag ville ha den. För varje år har den sedan alltmer blivit som jag vill ha den. Den passar mitt huvud och mitt levnadssätt, och det är vad jag begär av en hatt. Det är en förolämpning att be mig byta hatt. Varför inte be mig byta huvud? Jag antar, att vad Bruno egentligen vill byta, är hustru. Jag vill inte påstå att jag inte kan förstå det – men varför på ett så tillspetsat sätt? Kan jag göra Bruno till viljes, ska jag emellertid fara in till stan och byta byxor. Ja, Bruno, jag ska lägga av min overall och komma tillbaka med färgat hår och fernissade läppar och hatt med esprier och jeans. Sedan har Bruno en ungdomlig hustru.

– Såsåsåsåsåsåsåsåså, sade majoren i hästkarlston. Men hans hustru slog ut med handen och klev med tvåmeterssteg upp mot huset. Majoren såg förälskat efter henne, varpå han stack pipan i mun och försvann in till den bruna tvååringen.

Jag följde med majorskan som livvakt åt modisten. På hela resan in till stan satt majorskan tyst och stirrade genom fönstret. En gång sade hon dock:

– Hatt! Jo, jag menar bara blott.

Vi brusade in till första bästa modist. Det var en liten spröd varelse med det förstående leende kvinna till kvinna, som bara det verkar på majorskan som en stridstrumpet. Men majorskan är människa fastän hon har levat för länge i frihet på landet, och dessutom är hon i grunden blygsam.

– Jag ska be att få en hatt, sade majorskan skolflicksbuttert.

Modistens stjärnögon strålade förvånat runt på alla hattarna. Man kunde ana att hon hade tagit för givet att det rörde sig just om en hatt.

– Det ska vara en stor hatt, sade majorskan hjälpsamt.

– En som sitter rejält på huvudet, sade modisten förstående. Men se det skulle hon inte ha sagt.

– Var fan skulle den annars sitta? sade majorskan.

Modisten ryckte till, och jag vände mig bort och önskade att jag hade kunnat överföra ett trådlöst meddelande till modisten: Majorskan ser mycket rejäl ut, det är sant, men hon skulle mycket hellre velat se ut som en edelweiss. Hon har överfört sin yttre typ på sin inre – inte tvärtom, som många tror. Trampa ej på livsfarlig ledning.

– Och så ska den inte sitta som en handske på huvudet, tillfogade majorskan blidare. Jag läste häromdagen en annons om skor som sitter som en handske på foten. Hatten ska inte stå i någon som helst relation till något annat än mitt huvud. Förresten ska det vara nr 58.

– Damen menar, att nr 58 i herrhattar är lagom, förklarade jag.

– Lägg dig inte i det här, sade majorskan.

Modisten log inte längre, men hon arbetade. När majorskan provade den första hatten, sade hon:

– Duger inte. Jag ser ut som en svärmor.

– Snälla Elisabeth, sade jag något senare. Detta är en hattbod och modisten är inte skyldig att äga psykiatrisk utbildning. Svälj komplexen.

Majorskan såg på mig med en blick där den förtrampade edelweissen så tydligt tittade fram, att jag veknade. Men hon lydde vinken och sade behjärtat:

– Snälla fröken, ge mig två starka capeliner i en påse!

✣

Ur För läsarens skull, 1954.





Viveca Lärn


SKÄRGÅRDSLIF


Nu öppnar tjusiga damen sitt glasstånd på Saltholmen och genast springer alla som väntat på skärgårdsbåtarna till henne istället. Men tjusiga damen måste först bära ut röda pinnstolen, där hon ska sitta, medan båtarna är ute och sen måste hon binda fast pudeln. Därefter kavlar hon upp ärmarna och då är trafiken till Göteborgs Södra Skärgård igång. I detsamma kommer båten som heter Skarven och anlöper Saltholmen, så hela glasskön rusar till kajen igen och står ivägen för arga skärgårdsbor som försöker bana sig iland mellan skolklasser och sommargäster.

– Nu kommer flyttfåglarna! säger en väderbiten man i bussarong och spottar i lä.

Det struntar väl vi i. Särskilt flickan i jackan med rävsvansen på axeln, vars enda bagage är fyra Starlet och två tuggummi. För att inte tala om mannen i Tarzan-badbyxor, vars enda bagage är en plastpåse med nio blå. När båten lägger ut öppnar han den första.

Utflyktsbarnen från dagiset Rödmyran och deras fröknar tittar strängt på honom för att han inte ska kasta den tomma burken i vattnet.

Just när båten Skarven ska gå kommer en pressad familjefar springande från parkeringen med extrasängen Urban för 248:- med tillhörande madrass. Svärmor ska ligga på Urban över midsommar. Sängbärarens familj står på akterdäck och ropar hysteriskt, eftersom fadern har spårvagnskupongerna. För övrigt har det just blivit punka på nya badankan och en hänsynslös mås har använt den hopfällbara blåvitrandiga sulkyn som toalett. Förmodligen står också strykjärnet på hemma i Landala.

Flera svartklädda människor på väg till skärgårdsbegravning dyker upp i pastellträngseln. De har lätt att hitta varann bland alla aprikosfärgade högstadieelever.

– Jag behöver ingen gose, för nu är det sommarlov, hävdar ett rödmyrebarn och sätter sig i knät på fröken, som nästan inte har några naglar.

– Min mamma har långa snygga röda naglar, säger barnet.

– Jaha, säger fröken diplomatiskt.

Då vill ett annat barn börja på matsäcken, för det har ju han med Tarzan-brallorna gjort. Men då kommer turligt nog ett vinkobjekt – Ann-Marie av Donsö, som tyvärr inte vinkar tillbaka.

Två tanter med bruna kappor och riktiga hattar tittar förstulet på Tarzan som öppnar nummer två med ett karaktäristiskt ljud. Hur ska det gå på Donsö, undrar kanske tanterna. Där går det inte an att få köpa pilsner. Å andra sidan finns fyra piano i varje hus. Rättare sagt: det är för att ölet saknas, det finns så många pianon.

Fast vi tänker inte anlöpa Donsö. Det gör man helst på söndagarna, när kvinnorna har vita hucklen på holländskt maner. Det var skeppsbrutna holländare med namn som började på Don som gav ön dess namn och satte vita hucklen på kvinnorna.

Men Asperö Östra kommer vi till och där står en paketcykel som det gör på alla anständiga skärgårdsbryggor. Dessutom en nyfiken tant och två sömniga tonåringar.

Full fart till Köpstadsö, den gamla vikingön. Tjugotvå skottkärror ligger på rad i diket. Rödmyran springer backen upp utan att märka dem ens, men två små gubbar placerar sina bruna portföljer i en grön skottkärra och rullar muntert iväg. Och Skarven går vidare på bästa utflyktshumör. Många köper lördagsgodis för sex kronor påsen ombord och studerar den makabra skylten vid serveringsluckan ”kom till mitt mysiga solarium i mitt hus på Styrsö”.

Styrsö Bratten är stort. Där står mammor i kortbyxor av spinnakertyg och lutar sig mot sina barnvagnar. I barnvagnarna sitter klotrunda bebisar med vita brodyrhattar på huvudet och jordgubbsglass på hakan. Ingen gråter.

Vi rundar ön och ser på alla hus och minns när Harry Hjörne stod utanför sitt och vinkade med ett vitt lakan när De gamlas resa tuffade förbi. Nu är det ingen som vinkar nånstans och strax är vi vid Tången, där alla hus utom ett flaggar på halv stång och begravningssällskapet går iland och försvinner mellan husen i solskenet. Högstadieklasserna från storstan betraktar storögt denna sorgedemonstration.

Just som båten ska gå vaggar de två tanterna i de bruna kapporna över landgången och då blir en ung man på en brummande flakmoppe jätteglad, för tanterna är hans mormor och hennes syster.

De klättrar försiktigt upp på flaket på moppen och sen kör unge mannen iväg och tanterna sitter brevid varann med väskorna i knät och raka ben, medan ekipaget passerar Adolfssons livs.

Sen kommer Vargö och då ramlar högstadieeleverna av för att bada och blir jätteglada, när de hittar en trottoarservering redan vid bryggan.

Av vågsvallet när vi backar ut studsar en ejderfamilj mot klipporna och då visar det sig att familjefadern med extrasängen Urban tagit sig en slummer, så hans hysteriska familj står och skriker på bryggan, eftersom det är fadern som har nyckeln till huset.

Men strax därpå blir allt så lugnt, det doftar svagt av tång och faktiskt tjära och där är minsann horisonten. Då måste det vara sommar, i Göteborgs skärgård ..

✣

Ur Korksulor, 1985.





Lennart Nyblom


(Red Top)


GRÄSÄNKLINGENS LEVERNE


Tidigt en morgon ringde en av gräsänklingens vänner och inviterade honom på middag med dans.

– Ack nej, käre vän! svarade gräsänklingen, min hustru är bortrest och själv är jag för gammal för dans och flärd. En god bok, en brasa och arbetsfri inkomst är numera allt jag begär av livet!

– Det var tråkigt att höra, svarade vännen. Ja, ja, jag tycker du sett gammal och skröplig ut länge. Men tror du inte att du orkar vara med på själva middagen? Du kan gå så snart den är över.

– Jag skall försöka komma, suckar gräsänklingen trött.

Klockan 19 infinner han sig sedan iförd välsittande smoking (hyrd för femton kronor på Regeringsgatan). Han utgör en tilltalande syn i svart och vitt. Ingen kan bära upp en smoking som han. Därpå går gräsänklingen runt och presenterar sig högtidligt för en rad vackra människor samt uppfattar inte ett enda namn utom sitt eget. Ingen snappar heller upp hans.

Klockan 19.15 äter gräsänklingen små sandwiches och sjunger något därtill.

19.45 är han mitt ute i soppan och talar höviskt till sin bordsdam.

20.05. Urbenad, panerad kyckling. Redan mindre hövisk.

20.50. Äter nu glass med spunnet socker. Säger till bordsdamen att hon är »en skaplig brallis». Gör stor lycka härmed. Använder denna beteckning även om värdens moder. Värden påpekar att middagen nu är slut och »att man inte skall dra växlar på sin hälsa».

Klockan 22 dansar gräsänklingen tango med sin bordsdam. Orkestern spelar under tiden vals. Därpå dansar han även Paul Jones och kvastdansen på ett sätt som kommer alla tillverkare av damskodon att glädjas var och en på sin ort.

23.10 vilar han upp sig med att berätta historier för herrarna i baren. Under den följande kvarten inviterar han alla människor till sitt sommarställe. (Om bara hälften skulle komma, ginge den landsändan mot en ny guldålder.)

Ända till 24.00 dansar han sedan La Raspa med två kinesiska damer. Det kinesiska folkets prövningar är oändliga, sade redan Konfucius.

Klockan 25.00 frågar värden hur han mår, vilket gräsänklingen besvarar med höga rop på mat. Klockan 26.00 (eller 2, som byråkraterna säger) kommer maten, och gräsänklingen upptäcker att han egentligen är tenor. Därpå vidtar rask samba med dam från Östergötland. 2.30 haltar Miss Östergyllen ut, och även andra gäster börjar ta farväl. Mellan 3 och 4 är bara gräsänklingen och värdfolket kvar i lokalen. Trevliga människor, men i dålig kondition. Ingen tåga i nutidens ungdom. Klockan 4 envisas de med att ringa efter bil. Hovmästaren vandrar tankspridd omkring och trycker på de elektriska knapparna, så att lokalen ömsom läggs i ljus eller mörker. Några serveringsflickor har hyss för sig med stolarna, vilka de vänder upp och ned och placerar i höga travar.

Äntligen kommer bilen, över staden skimrar gryningen som silver, och fågelstreck drar fram genom morgonluften. Gatorna är daggvåta.

– Det finns ingenting som går upp mot dessa tidiga mornar, säger värden.

– Man borde jämt vara uppe så här tidigt, gäspar hans hustru.

När gräsänklingens egen lilla fru ringer från Falsterbo på förmiddagen och frågar »hur det var» kan han därför med lugnt samvete svara: Åjovars, men jag for hem tidigt.

✣

Ur Den glada nattparisaren, 1950.





Gunnar Serner


(Frank Heller)


ÖRNULF ASLAKSSONS MISSÖDE


Han var oerhört lång, oerhört mager, blåögd som en vårhimmel och född i Gudbrandsdalen, där en lyriskt begåvad moder förutbestämt honom till diktarkallet och i dopet givit honom det ståtliga förnamnet Örnulf från fjordarna. I dagligt tal strök han prepositionsattributet, men på titelbladet till hans diktsamling – ty naturligtvis blev han skald – lyste det med oförminskad kraft: Syrener och Svärdsliljor, nya dikter av Örnulf fra fjordene Aslaksson.

Hans dikter liknade honom själv, de voro oerhört långa, så långa att det mera tyckes bero på en slump eller något förbiseende i lagen om energiens konstans, att de överhuvud taget togo slut. Dessutom voro de ytterligt konstfärdiga: det kostade inte Örnulf från fjordarna mera möda att rimma på tre ställen i varje versrad än det kostar en vanlig skald att göra det en gång på varannan rad. Denna dikternas längd och konstmässighet medförde en viss dunkelhet. Det påstods, att Aslakssons yrkesbroder och avundsman Erling Stenberget, läst upp dem för en anabaptistkongress på Västlandet, utan att kongressen uppfattat dem som något annat än en versiferad framställning av anabaptistlärans huvudpunkter, präglad av stor poetisk skönhet. Fiendskapen mellan skalderna Aslaksson och Stenberget var av denna anledning stor och minskades ingalunda därigenom att den senare samtidigt som han var skald även var litteraturkritiker i Verdens Tegn.

”Sådan poesi som hr Örnulf från fjordarna Aslakssons”, skrev Stenberget i sin anmälan av Syrener och Svärdsliljor, ”hör icke hemma i det tjugonde århundradet. Vår tid hatar poesialbumsgirlander, vare sig de bestå av syrener eller andra växtarter. Våra skalder ha länge övat sig i att taga rim som man tager kastade bollar. Hittills har de tagit dem med händerna, hr Aslaksson visar, att han också kan taga dem med fötterna. Finnes det ännu enkla själar, som låta sig underhållas så billigt?”

Skalden Aslaksson läste dessa hårda ord på sitt hotellrum i Köpenhamn. Med honoraret för sin diktsamling på fickan hade han nämligen begivit sig till denna stad för att hämta nya impulser. Men efter att ha läst Stenbergets recension, insåg han att det han närmast behövde var glömska, glömska av människornas ondska, gemenhet och avundsjuka. Han slank in på första bästa lokal, som bjöd de drycker, i vilka mänskligheten söker glömma sina olyckor. Det var en diminutiv vinstuga, vars skylt bevekande ropade ett Stands lidt till den förbigående. Så snart värden hörde norska talas, kom han själv fram för att förhöra sig om, vad som önskades. Aslaksson bad honom med en stum åtbörd att taga plats och beställde whisky för dem båda. Värden skyndade att sätta sig. Det var en undersätsig man med en enorm bröstkorg och blond hårlugg i pannan. Han skötte ensam konversationen. Det var skalden Aslaksson en lisa att höra hans likgiltiga tal om likgiltiga ting och att under tiden konsumera den ena whiskyn efter den andra. Om han ägnat någon uppmärksamhet åt värdens ord, skulle han fått klart för sig, att denne var en gammal erkänd tungviktsbrottare, som numera dragit sig tillbaka från arenan, där han för övrigt inte blott ägnat sig åt brottarens utan även åt jonglörens svårlärda yrke. Han kunde med lätthet hålla intill sex kulor i cirkulation i luften samtidigt. Han kunde balansera ett helt dukat middagsbord på en bambustång, som han höll på näsan. Han var en mästare i att, stående på huvudet, med fötterna uppbära två stolar, på vilka det satt tvenne damer i aftondräkt, under det att han själv samtidigt förfriskade sig ur en vattenkaraff.

– Skål, sade skalden Aslaksson, som ingenting hört. Låt oss gå och äta på Wivel!

Värden som bar det aktade namnet Järn-Henrik, skyndade sig att acceptera den proponerade måltiden, man gav sig av, och snart nog satt man bänkad vid ett bord i den stora restaurangen. Den var full av eleganta gäster, som icke utan en viss nyfikenhet iakttogo de två senaste, ganska omaka gästerna. Denna nyfikenhet skulle snart nog bli rikligen belönad. Knappt hade smörgåsbordet serverats och den första snapsen tagits, förrän Järn-Henrik fann tiden inne att ge allmänheten en vink om, vem den hade i sin mitt. Han tog upp en sardin mellan tummen och pekfingret, kastade den med en elegant gest upp mot taket och uppsnappade den med en blixtsnabb rörelse av munnen, när den, lydande tyngdlagen, åter sänkte sig ur takets blåa tobaksskyar: vips, den var borta. En andra sardin följde i dess spår, slungades mot taket, uppsnappades i nedfarten och fick en halva med sig på vägen till sitt definitiva vilorum: – Skål!

Örnulf från fjordarna Aslaksson hade äntligen glömt världens ondska och Stenbergets recension. Mitt emot sig såg han en man, som utförde konststycken med fingrarna och munnen, följd med gapande ögon av en hel restaurangsals publik. Haha! Sådant var livet! För att bli uppskattad och beundrad av människorna behövdes det inte mera! En sardin upp i luften, och in i munnen, och vips faller publiken på magen av beundran! Var det inte svårare att vinna dess högaktning, skulle han, Örnulf Aslaksson, strax ha förvärvat den. Han dök ned med tummen och pekfingret i sardinasken, högg en av de små oljade fiskarna, lät den beskriva en elegant båge uppåt och avvaktade att den skulle falla ned igen. Det gjorde den, men inte i skalden Aslakssons mun, utan i sopptallriken framför en herre, som dinerade fem bord borta. Bättre lycka nästa gång! Han högg en ny fisk i burken och kastade den med den färdighet, som kommer av övning, mot takets gipsfigurer. Förgäves avvaktade han dess nedslag. En gammal dam kom just seglande in i restaurangen med lornjetten framför ögonen. Sardinen föll i hennes vita hår, och den oväntade välkomsthälsningen överraskade henne till den grad, att hon svimmade i armarna på närmaste kypare. Skalden Aslaksson såg med rynkade ögonbryn, huru hans vän Järn-Henrik förberedde sig på att fira nya, lättköpta triumfer genom att på sin näsa uppbygga en pyramid av assietter och glas. Han grep med fast hand den sista sardinen i burken och lät den lyfta sig mot höjden. Det var tydligt, att han nu började bli, vad som på artilleristspråk kallas inskjuten, ty om den lilla fisken inte heller denna gång föll i hans mun, föll den åtminstone i hans närhet: den träffade den inte anande Järn-Henrik i det vitöga, varmed han uppmärksamt följde pyramiden på sin näsa. I nästa ögonblick var allt kaos. Porslinspyramiden föll med ett brak som Jerikos murar, och med braket av dess sammanstörtande blandade sig dånet av den kamp, som uppstod, när de hittills av häpnad förlamade kyparna som en man överföllo den av sardinolja bländade Järn-Henrik och kastade ut såväl honom som hans elev Aslaksson.

I Verdens Tegn lästes:

”Enligt meddelande från Köpenhamn har den norske diktaren Örnulf från fjordarna Aslaksson, vars balansnummer på lyrisk lina roat enklare sinnen här hemma, nu tagit steget fullt ut och debuterat som jonglör i utlandet. Vi kunna endast gratulera honom till hans beslut och önska honom all lycka på denna bana, även om debuten, såvitt vi veta, medförde ett rättsligt efterspel.”

Striden mellan ätterna Montague och Capulet är ett intet emot den vendetta som har invarslats i vårt broderland.

✣

Ur Ur minnet och cigarrettetuiet, 1988.





Erik Zetterström


(Kar de Mumma)


HOS FOTOGRAFEN


Av allt slags fotografering är nog röntgenfotograferingen intressantast, ty vem vill inte se hur en människa ser ut inuti. Det är nästan lika roligt som att plocka sönder henne och sedan sätta ihop henne, så att det inte blir någon bit över. Och för den röntgenfotograferade människan själv är det kärt att ha ett bestående minne av hur magen såg ut det och det året. En sådan bild kan man vid ledsamma bjudningar i hemmet skicka runt bland gästerna, i synnerhet om de varit bjudna förut och är trötta på familjealbumet och smalfilmen från sommarnöjet. Man lägger då märke till hur gästerna studerar röntgenbilden med bister kirurgblick, och det kan också hända att någon, som inte begriper det ringaste av bilden, skakar på huvudet och säger:

– Jaja, det ser illa ut det här.

Fotograferingen börjar med att läkaren trycker på magen och säger lugnande:

– Det blir nog bäst att ta en röntgen på den här magen.

– Ja, det blir nog bäst, svarar patienten, trots att han själv tycker att det vore allra bäst med en liten middag på Djurgårdsbrunn, som också ordnar hemfärden.

Därefter får patienten besked om att han skall röntgenfotograferas nästa dag klockan 8 på morgonen. I regel är magen inte uppe så tidigt och en plåt något senare på dagen kanske skulle bli lika vacker den, men patienten är glad åt den tid han får. Det är bara nyttigt att komma upp om mornarna. Och natten före en röntgenfotografering sover man ju ändå inte en blund utan ligger där och inbillar sig att man har en sax kvar i magen från föregående operation, så det spelar ingen roll hur dags man stiger upp.

Naturligtvis skall man inte äta något på fastande mage, ty det kan fördärva hela fotograferingen, och vackrast blir bilderna om man inte har ätit eller druckit något på två veckor. Redan av förberedelserna till en röntgen blir man så krasslig, att en grundlig undersökning av patienten är absolut nödvändig.

Så kommer man till röntgenateljén och en vänlig syster tar emot och säger:

– Varsågod och stig in och vänta. Tag av kavaj och väst under tiden.

Sedan man frågat vad man skall göra om man inte alls har någon väst på sig, småler systern medlidsamt och försvinner ut ur väntrummet.

Efter några minuter släpps man in i ett större mörkrum, där vita änglar svävar omkring med stora, fyrkantiga plattor i händerna. – Det är bilder av andra, sämre magar, tänker man, och så uppmanas man att lägga sig på ett bord.

Därefter kommer en av änglarna fram med ett glas i handen, innehållande något som ser ut och smakar som murbruk.

– Drick det här, säger hon hjärtligt. Drick ur hela glaset.

Man har aldrig druckit murbruk förut, i synnerhet inte på fastande mage, men man sväljer tappert ned alltsammans och undrar smått vad tarmarna skall säga.

I samma ögonblick inträder röntgendoktorn, en sympatisk och vinnande herre, som frågar hur det står till. – Jotack, efter omständigheterna väl, svarar man med en blick på murbruksglaset, och därefter börjar själva fotograferingen, som går till så här:

– Ligg ned på rygg. Håll andan. Andas. Ligg på sidan. Håll andan. Andas. Ligg på andra sidan. Håll andan. Andas. Ligg på magen. Håll andan. Andas. Ligg på rygg en gång till. Håll andan. Andas. Så ligger vi på vänster sida. Håll andan. Andas. Så ligger vi på höger sida. Håll andan. Andas. (Det där att han övergår till att säga »vi» gör det hela mera sällskapligt och man känner sej inte längre så ensam.) Så ligger vi på magen. Håll andan. Andas. Så ligger vi på rygg. Håll andan. Andas. Så drar vi upp knäna något. Håll andan. Andas. Så sträcker vi på benen. Håll andan. Andas. Vi tar en till. Håll andan. Andas. Och så ligg på magen. Håll andan. Andas ...

När detta har pågått i tio minuter och man inte längre kan hålla reda på om man andas eller inte, frågar man om bildserien snart är slut eller om doktorn förbereder ett helaftonsprogram i stil med »Borta med vinden». Järnplattorna lyfts då bort och man får gå ut i väntrummet tillsammans med den vackraste systern och ta på sej kavajen. Man är glad att det hela är över och får ett ögonblick lust att kyssa henne, men så kommer man att tänka på all murbruken man har i magen.

Utanför sjukhuset kommer tant Signe, som helst vädrar sin gordon blue spanisch welsch pocket terrier i närheten av spännande platser. Om kvällarna drar hon i väg ända till Björns trädgård uppe på Söder.

– Nej, men vad gör du här så tidigt? frågar tant Signe, som vet att man i vanliga fall varken är uppe med solen eller tuppen.

– Jo, jag har just varit och röntgen ...

Längre hinner man inte. Tant Signe får något i blicken, som gör att man genast tänker: Så måste Columbus ha sett ut i det ögonblick då han upptäckte Amerika, förtrollad, förväntansfull, förtjust.

– Ja, se magen är inte att leka med, säger tant Signe. Jag hade en bekant som gick och drog med precis samma sak ända tills hon fick ett magsår på halsen.

– Hur ser ett magsår på halsen ut, tänker man för sig själv och tar ett hastigt farväl av tant Signe (sedan man lovat att hon snarast skall få se plåtarna), och så sjunger bofinkarna sin jublande aprilsång i björkarna, medan tant Signe ropar på långt håll:

– Om dom inte skulle hitta någonting på plåtarna, så tycker jag i alla fall att du ska lägga in dej på observation!

✣

Ur Det glada tjoet, 1948.





Nils Hasselskog


ETT BEKLAGLIGT INTERMEZZUM


inträffade förleden söndag efter högmässotjänsten i Grönköpings kyrka, då från Skövde överflyttade hr finskomakare Browall vart sammanvigd med frkn Aida Östberg, dotter av härvarande hr smedsmästare C. A. Östberg, Låsar & tänger.

De båda kontroverserna hade under orgeltonerna av Felix Mendelsohn-Hagwalds bröllopsmarsch gjort sitt inskridande från sakristian till koret och tagit plats å pallarna framför hr kyrkoherde Paulsson samt just hunnit till den avgörande passus i akten, där brudgummen å dennes fingertecken tager upp vigselringen ur portmonnän och överlåter densamma åt bruden med de förestavade orden, då hr Browall, som ej var fullt inne i formuläret samt lider av starkt nedsatt dövhet, trädde den å hennes finger med ett: »och till ett järtecken giver jag dig denna ring». Hr kyrkoherden avbröt honom givetvis med ett förvånandsvärt: huru? och en omtagning av rätta ordalydnaden (innebär järtecken som bekant och såsom han anmärkte något fullständigt annat och högst allvarligt, närmast jordbävning i förening med blixt och svavel), samt återgav honom ringen och bad honom bissera om. Icke förty upprepade hr B. sitt formulär, blott en smula högre, och vidhöll han det ännu då frkn Ö. nog så uttryckligt ropade honom »vårtecken» i öronen, samt ett flertal församlingsbor instinktivt reste sig i bänkarna och instämde.

Fann hr kyrkoherden slutligen skäligast låta frkn Ö. påträda sig ringen i varje fall, nu tyvärr med påföljd det hon själv i sin rätt naturliga sinnesförvirring erkände sig mottaga den så som ett järtecken, varmed hr kyrkoherden nödgades gå vidare.

Poingten gjorde ett visst distraherande stämningsintryck, som ju emellertid dessbättre förtogs av högtidligheten i övrigt – var bruden helt crémefärgad med vita chrysantemer och hr kyrkoherden stadd i mässingshake, samt spelade hr Hagwald avslutningsvis »När bröllopsklockor ringa» nog så känsligt – och skulle vi ej alls hava vidrört det passerade, om det icke varit för att bemöta en såsom det vill synas i viss mån utbruten föreställning, det hr B. och frkn Ö. ej skulle vara giltigen gifta och äktenskapet icke medföra laga rättigheter: skall sålunda den förres anhållan om sin systematiska uppflyttning i högre ransonklass, d.v.s. till familjära fyra liter, hava lämnats utan avseende, under den blotta motiveringen det någon dylik ej föreligger, och har ett rykte inom särskilt en viss fru hembagerskas kundkrets vetat mäla, det kommande barn i familjen skulle vara att betrakta såsom födda av främmande religionsförkunnare och dömda att kyrkobokföras å restlängden över obefintliga, alltså tillsammans med hr Peterzohn.

Vi ha emellertid hänvänt oss till Pastorsexpeditionen, där hr kyrkoherde Paulsson ej förmådde nog kategoriskt (med kraft) slå handen i vigselboken mot alla dylika hallucinationer. – Vad vigt är vigt, och därmed basta och infört! underströk hr P., och funne han det rent ut sagt fastnär bedrövligt, det en hembagerska med fru änkefru P: s förflutna å dövhetens område världsligt talat kunde äga s. k. mage att svänga sig upp å några höga hästar gentemot en ännu dövare skomakare och söka kvälja densamme – något hr kyrkoherden med skärpa sade sig ej heller ämna homiletiskt (i sin förkunnelse) sticka under predikstolen, tvärtom, och detta måhända rent extempore, d.v.s. när fru P. minst anade det.

Vad åter den rent sociala sidan beträffar, så må det vara sant, medgav han, det över hr B:s och frkn Ö:s förening vilar ett visst sken av s. k. resonnangsparti och väl städse kommer att så göra, men, slöt han varmt, är därifrån dock steget långt till att detta borde inkräkta å en grundlagsenlig ranson, helst vi härstädes så väl just behöva en skomakare; och komme han, så snart det bleve månadsskifte, att genom egenhändigt besök å Systembolaget framlägga vigselboken och söka tala hr direktör Göransson till förnuft och sunda vätskor.

✣

Ur Idyll och panik i Nils Hasselskogs Grönköping, 1960.





Marianne Zetterström


(Viola)


INGENTING


Häromdagen såg fru Blom i TV en liten film som handlade om en gosse, som efter diverse äventyr och upplevelser kom hem till sin snälla mamma, och den snälla mamman frågade förstås som alla snälla mammor gör, och även stygga:

– Var har du varit?

Och gossen svarade som alla snälla gossar svarar:

– Ingenstans.

Mamman lät inte avspisa sig så lätt utan frågade vidare efter mödrars gängse mall:

– Vad har du gjort?

Vartill den lille lämnade det enda möjliga svaret:

– Ingenting.

Fru Blom suckade framför TV-apparaten. Det var inte någon igenkännandets suck utan en avundsjuk. Om man ändå någon enda gång fick så vettiga svar när man frågar, tänkte hon. Lycklig den mamman!

Nu var faktiskt fru Blom litet altererad redan innan, ty hon hade på vägen hem passerat en kem. tvätt som på stora färgglada plakat uppmanade henne att ”lämna in er mans vinterrock nu och ni får 20 proc. rabatt på er vårdräkt”! Varför inte tvärtom? frågade sig fru Blom. Varför skulle jag behöva släpa dit hans stora klossiga vinterrock, när det är så mycket enklare för honom att bära dit min nätta vårdräkt? Ett lätt karlhat sjöd alltså i hennes vener och artärer redan innan hon vid middagsbordet kastade fram alla mammors oundvikliga fråga till den av småttingarna (178 centilång) som hade infunnit sig i tid:

– Var har du varit?

– I Yttre Mongoliet, svarade han och tog för sig av leverpastejen.

Tvärtemot mammors sed höll fru Blom inne med den andra frågan, hur nyfiken hon än kunde vara på vad man sysslar med några eftermiddagstimmar i Yttre Mongoliet. Den andra småttingen (185 centilång) anlände, ursäktade sig med något ohörbart mummel och började väga på stolen. Nu brast fru Bloms oerhörda självbehärskning. Det var stört omöjligt att hålla igen, och trots att hon i samma nu kände sig som en mycket gammal och senil skeppspapegoja slank det ur henne:

– Var har du varit?

– Jag har varit vid norska ambassaden, svarade sonen så allvarligt att fru Blom lyssnade till och spontant släppte fram fråga nummer två, som vi väl här inte behöver upprepa. Gossen svarade lika allvarligt:

– Demonstrerat förstås. Norska ambassaden ligger ju kind mot kind med den amerikanska och där är det ju upplopp och demonstrationer varenda dag, medan den norska står alldeles utan. Så Benge och jag tyckte att det var grunt om norskarna och gjorde några stormanfall med banderoller och plakat ”Gutter gå hjem!” och ”Norge bort fra Spetsbjergen!” och sånt.

Fru Blom ägnade sig intensivt åt sin fläskkotlett. Den var seg. Telefonen ringde. Det gör alltid telefoner medan man äter. 178-centilångs-Blom gick och svarade:

– Kristliga Ping-Pong-förbundet.

– Vem var det? undrade herr Blom som väntade ett viktigt samtal.

– En artig person som bad så mycket om ursäkt att han hade kommit fel, sade 178-an och fortsatte sin måltid.

– Ska du gå och höra någon pop-sångare på Grönan i kväll? frågade herr Blom sin äldste son, ty han har läst att en far skall tala med sönerna om deras intressen.

– Jag avskyr pop, sade sonen. Tacka vet jag Edvard Persson. Han och Ulla Billqvist är de enda skivsångare man kan lyssna till.

Fru Blom tänkte sucka sin vanliga suck, men var inte helt säker på att inte pojken menade allvar, så hon höll inne med luften för att inte göra bort sig. Man hade nu hunnit till efterrätten och telefonen ringde. 185-an gick den här gången.

– Folkhemmets Centrala Uppstoppningsbyrå. Det är överbalsameraren som talar.

När han återvände till citronfromagen frågade hans far som fortfarande väntade ett viktigt samtal vem det var.

– Bara en akveduktkontrollant som växlat fel, svarade ynglingen och stoppade munnen full.

Strax innan måltiden var avslutad reste sig gossarna hastigt, anhöll hövligast om veckopeng (veckans tredje) och skuddade stoftet. Fru Blom ropade efter dem:

– Vart ska ni? (Trots att hon hellre hade velat bita tungan av sig.)

– En sväng runt Arvidsjaur, upplyste den kortare gossen över axeln.

– Vad ska ni göra där? (O, enfaldiga moder, vad begär du?)

– Ta upp midnattssolen på band, förmodade den äldre.

– Ska ni vara med Benge? ropade den förtvivlade modern.

– Ånej, med Jordbruksdepartementet som vanligt! svarade en röst ur tamburen och så slog dörren igen.

Ingenstans, ingenting, ingenstans, ingenting, mumlade fru Blom längtansfullt för sig själv. Men hon blir nog aldrig så lyckligt lottad.

✣

Ur En bukett av Viola, 1967.





Jan Olof Olsson


(Jolo)


Det hör till det mest mystiska i detta mystiska England att invånarna för att värma upp sina bostäder använder snart sagt alla metoder utom den enkla metod som kostar minst, är mest praktisk och ger mest värme: centralvärmesystemet. Centralvärme är i engelsmännens ögon något lustigt utländskt och exotiskt, något som för all del är bra, men naturligtvis inte kan användas i England.

– Att vara klädd som en eskimå är naturligtvis bra vid kyla, men inte kan man gå omkring så, säger engelsmännen. Centralvärme är naturligtvis bra, men inte kan vi använda det.

Skjutfönstren till ett engelskt rum sluter aldrig tätt. Det blir en stor springa mellan det övre och det undre skjutfönstret. Dörrarna till ett engelskt rum sluter heller aldrig till. Det skall vara stora springor runt listerna och ett ordentligt gap mellan dörrens nederkant och golvtiljan (tröskel finns ej). Från fönstret till dörren uppstår därigenom en frisk vind som anses mycket hälsosam. Genom det kraftiga draget skakar alla dörrar och fönster och ger upphov till världslitteraturens finaste deckare och mest underbara spökhistorier.

Värmen ombesörjs av en kolbrasa. Det utmärkande för den engelska kolbrasan är framför allt två ting: kolen förbränns mycket ofullständigt och oekonomiskt, och den värme som alstras stiger huvudsakligen upp genom skorsten. Skorstenen suger också åt sig en massa luft, varigenom det regelrätt inrättade engelska rummet genomkorsas av drag i tre huvudriktningar: fönstret–dörren, fönstret–spisen och dörren–spisen. Finns det fler fönster och dörrar, blir det givetvis ännu blåsigare i rummet.

Finns det på grund av kris, dåligt världsläge, dollarbrist, socialisering eller kolbrist ingen riktig kolspis, används i stället en utomordentligt strömdragande elektrisk värmeapparat, som av sentimentala skäl är maskerad som en kolbrasa. Man knäpper på elspisen, och det börjar glöda rött i några konstgjorda kolbitar. En hektisk värme alstras inom den närmaste kubikmetern. Utanför den är det lika kallt som förut.

För resten »knäpper man inte på» elspisen. Man lägger en sixpence eller en shillingslant i en öppning, vrider och knäpper först därefter. Det gäller om man övernattar på hotell att inrätta sin sömn så att man känner på sig när man bör kliva upp i natten och fylla på värmeautomaten med nästa mynt.

En annan variant är gasbrasan. Man lägger in en slant, vrider och sätter en tändsticka till öppningen, varefter levande lågor värmer upp en liten del av det dragiga rummet. Gasspisen befordrar vaksamhet och spänst. Springer man inte upp mitt i natten några gånger och ser till den, kan man brinna inne eller förgiftas.

Förklaringen till denna envisa föresats att slösa bort kol på en värme som knappast märks i rum som aldrig kan vara annat än dragiga är naturligtvis att engelsmännen är friluftsmänniskor som älskar väder. Väder skall ej stängas ut. Bostäder ska inte vara några skyddshem mot naturen. Genom att det blåser in genom fönstren, känner man vad det är för väder och kan samlas inom spisens trånga värmesektor och känna den brittiska gemenskapen och ha något att prata om hela året. Det är samma enkla och stora tanke som förbjuder en sann engelsman att någonsin under sitt liv kemiskt tvätta ett ytterplagg. En regnrock eller ulster är till för att ta emot vädret och smutsen – det vore vansinne att hålla ett sådant plagg snyggt.

Det i särklass trivsammaste stället på jorden en kall, regnig dag är alltså det lilla område framför en engelsk spis där man verkligen tror sig känna lite värme. På ett stilla Londonhotell, där man under thetimmen kan sjunka hän i en soffa och en bok med den kalla foten uppetad i värmeströmmen och njuta den engelska tillvaron ...

Och det i särklass otrivsammaste stället på jorden är till exempel ett rum på ett smutsigt, kallt boardinghouse i Nottingham, när man inga sixpence- eller shillingslantar har, när ingen kan växla åt en, när den elektriska konstgjorda kolbrasan står kall och mellersta kol- och fabriks-Englands alla marsvindar tjuter genom det unkna rummet, dörrar och fönster skakar och tidigare gästers cigarrettfimpar och aska yr över den lortiga mattan ...

Ändå trivs man. Framför allt blir man inte snuvig.

✣

Ur Engelska mil, 1951.





Kristian Wedel


BRÖDÄTARE


Jag måste skriva om bröd.

Jag gör detta trots att jag är medveten om att en kåsör inte får ha åsikter. Kåsören ska ha många synpunkter men få ståndpunkter. Men vi lever i de yttersta av tider, när basunerna ljuder och ljungeldar svävar över twitter – och jag har inget annat val än att säga mitt hjärtas mening. Detta är inte – som en ledamot av Publicistklubben sa på Bokmässan (visserligen i annan fråga) – en tid för tystnad.

Jag måste skriva om bröd.

Jag är alltså inte smörgåspuritan som exempelvis Torsten Ehrenmark – en annan kåsör som av omständigheterna såg sig tvingad att yttra sig i brödfrågan. Han ansåg att alla smörgåsar som breddes med något mer än smör – le sandwich pur – var att betrakta som lagad mat. Jag är inte beredd att följa honom så långt i smörgåsfrågan. Jag kan tänka mig en smörgås med mild emmentaler om den inte gör för mycket väsen av sig.

Pålägg som gör väsen av sig är jag självfallet fiende till. Vissa pålägg bombar ut alla smaker som verkar i det civiliserade smakregistret.

Värst är naturligtvis soltorkade tomater. Ingenting i närheten av soltorkade tomater smakar något annat än soltorkade tomater. De bombar ut allt. Att göra en smörgås med soltorkade tomater är som att arrangera en stråkkvartett av Schubert för fyra cementblandare.

Ett bröd ska vara färskt och liksom lågmält. Det kan vara bakt på råg eller vete eller havre eller dinkel eller vadsomhelst. Men sedan är det nog. Solrosfrön eller roliga turkiska groddar är distraktioner som enbart kan syfta till att dölja ett misslyckande.

Signalord som »fibrer« eller »nyttig« är illavarslande. De innebär inte nödvändigvis att brödet inte är gott och än mindre att det skulle vara något klandervärt med fibrer, men det faktum att bagaren tvingas hänvisa till fibrerna antyder att han känner ett behov av att försvara brödet.

Ett gott bröd behöver inget försvar.

Surdegsbröd är inte bröd. Det är surdegsbröd. Det är något mycket egendomligt, nästan en självmotsägelse: ett bröd som bombar ut sig själv.

Varje gång jag äter surdegsbröd får jag en kuslig känsla av att jag umgås med en varelse som skriker sig själv i örat.

Vi brödätare hör numera till en hånad minoritet, trängd mellan lågkolhydratfundamentalister och frallor som alla verkar vara bakade på Statoil någonstans mellan Varberg och Göteborg en ovanligt regnig tisdag. Jag vet en brödätare som tog in på hotell i Gamla Stan (1 800 kronor, enkelrum) och vid frukostbuffén möttes av ett anslag som framhöll att hotellet av hälsoskäl ersatt hälften av de ljusa blanka rundstyckena med grågröna svampiga fiberfrallor.

Det framgick inte vems hälsa omsorgen gällde. När brödätaren kom till frukostbuffén fanns exakt hälften av frallorna kvar. Läsaren må själv föreställa sig vilken hälft.

Vi brödätare lider för våra principer.

En gång bad jag om bröd till carbonaran på en restaurang på Aschebergsgatan. Kyparen var på dåligt humör och sa ironiskt att brödet var slut, om jag inte hade tänkt mig att kocken skulle ställa sig och baka.

Jag hade en eftermiddag full av göromål, men när civilisationen är hotad tvingas man välja krig.

Jag sa:

– Låt kocken baka.

Jag väntade på brödet i två timmar. Jag missade en presskonferens hos Vägverket. Jag var halvdöd av hunger. Till kockens heder ska sägas att brödet var gott.

Men den mest grundläggande regeln för all brödhantering är att alltid äta det färskaste brödet först.

Jag känner en sparsam man.

Han är numera i åttioårsåldern. Han äter alltid noggrant upp det gamla brödet innan han börjar på det färska. Därmed hinner det färska brödet bli ett gammalt bröd innan det fasas in. Det är en oändlig kedja av åldrande limpor, en fasansfull bild av förgänglighet.

Om han en enda gång skulle slänga det gamla brödet, så skulle han i ett alexanderhugg nå till det färska brödet i tid. Han skulle sedan kunna äta färskt bröd resten av sitt liv. Men han vägrar. Han är uppvuxen i det gamla Sverige där man inte slänger bröd. Han är orubblig. Han har legat en halv limpa efter sedan år 1967.

✣

Ur Den stora flygelskjutningen i Shropshire, 2018.





